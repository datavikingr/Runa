Sigmundr Vǫlsungsson var konungr á Frakklandi. 
Sinfjǫtli var elztr hans sona, 
annarr Helgi, þriði Hámundr. 
Borghildr, kona Sigmundar, átti bróður, er hét
En Sinfjǫtli, stjúpson hennar, 
ok báðu einnar konu báðir, 
ok fyrir þá sǫk drap Sinfjǫtli hann. 
En er hann kom heim þá bað Borghildr 
hann fara á brott, 
en Sigmundr bauð henni fébœtr, 
ok þat varð hon at þiggja. 
En at erfinu bar Borghildr ǫl. 
Hon tók eitr, mikit horn fullt, 
ok bar Sinfjǫtla. 
En er hann sá í hornit skilði hann 
at eitr var í ok mælti til Sigmundar: 
„Gjǫróttr er drykkrinn, ái.“ 
Sigmundr tók hornit ok drakk af. 
Svá er sagt at Sigmundr var harðgǫrr 
at hvárki mátti honum eitr granda útan né innan; 
en allir synir hans stóðust eitr á hǫrund útan. 
Borghildr bar annat horn Sinfjǫtla 
ok bað drekka, ok fór allt sem fyrr. 
Ok enn it þriðja sinn bar hon honum hornit 
ok þó ámælisorð með, ef hann drykki eigi af. 
Hann mælti enn sem fyrr við Sigmund. 
Hann sagði: „Láttu grǫn sía þá, sonr.“ 
Sinfjǫtli drakk ok varð þegar dauðr. 
Sigmundr bar hann langar leiðir í fangi sér 
ok kom at firði einum mjóvum ok lǫngum, 
ok var þar skip eitt lítit ok maðr einn á. 
Hann bauð Sigmundi far of fjǫrðinn. 
En er Sigmundr bar líkit út á skipit 
þá var bátrinn hlaðinn. 
Karlinn mælti at Sigmundr skyldi 
fara fyrir innan fjǫrðinn. 
Karl hratt út skipinu ok hvarf þegar. 
Sigmundr konungr dvalðisk lengi í Danmǫrk í ríki Borghildar 
síðan er hann fekk hennar. 
Fór Sigmundr þá suðr í Frakkland 
til þess ríkis er hann átti þar. 
Þá fekk hann Hjǫrdísar, 
dóttur Eylima konungs. 
Þeira son var Sigurðr. 
Sigmundr konungr fell í orrostu fyrir Hundingssonum, 
en Hjǫrdís giptist þá Álfi, syni Hjálpreks konungs. 
Óx Sigurðr þar upp í barnœsku. 
Sigmundr ok allir synir hans váru langt 
um fram alla menn aðra um afl 
ok vǫxt ok hug ok alla atgervi. 
Sigurðr var þó allra framastr, 
ok hann kalla allir menn í fornfrœðum 
um alla menn fram ok gǫfgastan herkonunga. Hjǫrvarðr hét konungr. 
Hann átti fjórar konur. 
Ein hét Álfhildr, son þeira hét Heðinn; 
ǫnnur hét Særeiðr, þeira sonr hét Humlungr; 
in þriðja hét Sinrjóð, þeira sonr hét Hymlingr. 
Hjǫrvarðr konungr hafði þess heit 
strengt at eiga þá konu er hann vissi vænsta. 
Hann spurði at Sváfnir konungr 
átti dóttur allra fegrsta; sú hét Sigrlinn. 
Iðmundr hét jarl hans. 
Atli var hans sonr er fór at 
biðja Sigrlinnar til handa konungi. 
Hann dvalðist vetrlangt með Sváfni konungi. 
Fránmarr hét þar jarl, fóstri Sigrlinnar; 
dóttir hans hét Álǫf. 
Jarlinn réð at meyjar var synjat, ok fór Atli heim. 
Atli jarls sonr stóð einn dag við lund nǫkkurn, 
en fugl sat í limunum uppi yfir honum ok 
hafði heyrt til at hans menn kǫlluðu vænstar 
konur þær er Hjǫrvarðr konungr átti. 
Fuglinn kvakaði, en Atli hlýddi, hvat hann sagði. 
Fuglinn kvað:

1.
"Sáttu Sigrlinn
Sváfnis dóttur,
meyna fegrstu
í munarheimi?
þó hagligar
Hjǫrvarðs konur
gumnum þykkja
at Glasislundi." 
Atli kvað:

2.
"Mundu við Atla,
Iðmundar son,
fugl fróðhugaðr,
fleira mæla?" 
Fuglinn kvað:

3.
"Mun ek, ef mik buðlungr
blóta vildi,
ok kýs ek þats ek vil
ór konungs garði." 
Atli kvað:

4.
"Kjósattu Hjǫrvarð
né hans sonu
né inar fǫgru
fylkis brúðir,
eigi brúðir þær
er buðlungr á;
kaupum vel saman,
þat er vina kynni." 
Fuglinn kvað:

5.
"Hof mun ek kjósa,
hǫrga marga,
gullhyrnðar kýr
frá grams búi,
ef honum Sigrlinn
sefr á armi
ok ónauðig
jǫfri fylgir." 
Þetta var áðr Atli fœri. 
En er hann kom heim ok konungr 
spurði hann tíðinda, hann kvað: 

6.
"Hǫfum erfiði
ok ekki ørindi,
mara þraut óra
á meginfjalli,
urðum síðan
Sæmorn vaða,
þá var oss synjat
Sváfnis dóttur,
hringum gœddrar,
er vér hafa vildum." 

Konungr bað at þeir skyldu fara annat sinn. 
Fór hann sjálfr. 
En er þeir kómu upp á fjall ok sá á 
Svávaland landsbruna ok jóreyki stóra. 
Reið konungr af fjallinu fram 
í landit ok tók náttból við á eina. 
Atli helt vǫrð ok fór yfir ána. 
Hann fann eitt hús. 
Fugl mikill sat á húsinu 
ok gætti ok var sofnaðr. 
Atli skaut spjóti fuglinn til bana, 
en í húsinu fann hann Sigrlinn konungs dóttur 
ok Álǫfu jarls dóttur ok 
hafði þær báðar braut með sér. 
Fránmarr jarl hafði hamazk í arnar líki 
ok varit þær fyrir hernum með fjǫlkynngi. 
Hróðmarr hét konungr, biðill Sigrlinnar. 
Hann drap Svávakonung ok hafði rænt ok brennt landit. 
Hjǫrvarðr konungr fekk Sigrlinnar en Atli Álǫfar. 
Hjǫrvarðr ok Sigrlinn áttu son mikinn ok vænan. 
Hann var þǫgull; 
ekki nafn festisk við hann. 
Hann sat á haugi. 
Hann sá ríða valkyrjur níu, 
ok var ein gǫfugligust; 
hon kvað: 

7.
"Síð mundu, Helgi,
hringum ráða,
ríkr rógapaldr,
né Rǫðulsvǫllum
- ǫrn gól árla -
ef þú æ þegir,
þóttu harðan hug,
hilmir, gjaldir." 
Helgi kvað:

8.
"Hvat lætr þú fylgja
Helga nafni,
brúðr bjartlituð,
alls þú bjóða ræðr?
Hygg þú fyr ǫllum
atkvæðum vel.
Þigg ek eigi þat,
nema ek þik hafa." 
Valkyrja kvað:

9.
"Sverð veit ek liggja
í Sigarshólmi,
fjórum færa
en fimm tøgu;
eitt er þeira
ǫllum betra,
vígnesta bǫl,
ok varit gulli. 

10.
Hringr er í hjalti,
hugr er í miðju,
ógn er í oddi,
þeim er eiga getr;
liggr með eggju
ormr dreyrfáðr,
en á valbǫstu
verpr naðr hala." 

Eylimi hét konungr. 
Dóttir hans var Sváva; 
hon var valkyrja ok reið lopt ok lǫg. 
Hon gaf Helga nafn þetta ok hlífði 
honum opt síðan í orrostum. 
Helgi kvað: 

11.
"Ertattu, Hjǫrvarðr,
heilráðr konungr,
fólks oddviti,
þóttu frægr sér;
léztu eld eta
jǫfra byggðir,
en þeir angr við þik
ekki gørðu. 

12.
En Hróðmarr skal
hringum ráða,
þeim er áttu
órir niðjar;
sá sésk fylkir
fæst at lífi,
hyggsk aldauðra
arfi at ráða." 

Hjǫrvarðr svaraði at hann mundi fá 
lið Helga ef hann vill hefna móðurfǫður síns. 
Þá sótti Helgi sverðit er Sváva vísaði honum til. 
Þá fór hann ok Atli ok 
felldu Hróðmar ok unnu mǫrg þrekvirki. 
Hann drap Hata jǫtun er hann sat á bergi nǫkkuru. 
Helgi ok Atli lágu skipum í Hatafirði. 
Atli helt vǫrð inn fyrra hlut nætrinnar. 
Hrímgerðr Hatadóttir kvað: 

13.
"Hverir ro hǫlðar
í Hatafirði?
Skjǫldum er tjaldat á skipum;
frœknliga látið,
fátt hygg ek yðr sjásk;
kennið mér nafn konungs." 
Atli kvað:

14.
"Helgi hann heitir,
en þú hvergi mátt
vinna grand grami;
járnborgir ro
um ǫðlings flota,
knegut oss fálur fara." 

15.
"Hvé þik heitir,
- kvað Hrímgerðr -
halr inn ámáttki?
Hvé þik kalla konir?
Fylkir þér trúir,
er þik í fǫgrum lætr
beits stafni búa." 

16.
"Atli ek heiti,
atall skal ek þér vera,
mjǫk em ek gífrum gramastr;
úrgan stafn
ek hefi opt búit
ok kvalðar kveldriður. 

17.
Hvé þú heitir,
hála nágráðug?
Nefndu þinn, fála, fǫður.
Níu rǫstum
er þú skyldi neðarr vera,
ok vaxi þér á baðmi barr." 

18.
"Hrímgerðr ek heiti,
Hati hét minn faðir,
þann vissa ek ámáttkastan jǫtun;
margar brúðir
hann lét frá búi teknar,
unz hann Helgi hjó." 

19.
"Þú vart, hála,
fyr hildings skipum
ok látt í fjarðar mynni fyrir;
ræsis rekka
er þú vildir Rán gefa,
ef þér kœmit í þverst þvari." 

20.
"Duliðr ertu nú, Atli,
draums kveð ek þér vera,
síga lætr þú brýnn fyr brár;
móðir mín
lá fyrir mildings skipum,
ek drekkða Hlǫvarðs sonum í hafi. 

21.
Gneggja myndir þú, Atli,
ef þú geldr né værir,
brettir sinn Hrímgerðr hala;
aptarla hjarta,
hygg ek at þitt, Atli, sé,
þótt þú hafir reina rǫdd." 

22.
"Reini mun þér ek þykkja,
ef þú reyna knátt
ok stíga ek á land af legi;
ǫll muntu lemjask,
ef mér er alhugat,
ok sveigja þinn hala, Hrímgerðr." 

23.
"Atli, gakk þú á land,
ef afli treystisk,
ok hittumk í vík Varins,
rifja rétti
er þú munt, rekkr, fá,
ef þú mér í krymmur kømr." 

24.
"Munka ek ganga,
áðr gumnar vakna
ok halda of vísa vǫrð;
era mér ørvænt,
nær óru kømr
skass upp undir skipi." 

25.
"Vaki þú, Helgi,
ok bœt við Hrímgerði,
er þú lézt hǫggvinn Hata;
eina nótt
kná hon hjá jǫfri sofa,
þá hefir hon bǫlva bœtr." 

26.
"Loðinn heitir er þik skal eiga,
leið ertu mannkyni,
sá býr í Þolleyju þurs,
hundvíss jǫtunn,
hraunbúa verstr,
sá er þér makligr maðr." 

27.
"Hina vildu heldr, Helgi,
er réð hafnir skoða
fyrri nótt með firum;
marggullin mær
mér þótti afli bera.
Hér sté hon land af legi
ok festi svá yðvarn flota;
hon ein því veldr
er ek eigi mák
buðlungs mǫnnum bana." 

28.
"Heyrðu nú, Hrímgerðr,
ef ek bœti harma þér,
segðu gørr grami:
Var sú ein vætr
er barg ǫðlings skipum,
eða fóru þær fleiri saman?" 

29.
"Þrennar níundir meyja,
þó reið ein fyrir,
hvít und hjálmi mær;
marir hristusk,
stóð af mǫnum þeira
dǫgg í djúpa dali,
hagl í háva viðu;
þaðan kømr með ǫldum ár;
allt var mér þat leitt er ek leitk." 

30.
"Austr líttu nú, Hrímgerðr,
ef þik lostna hefr
Helgi helstǫfum;
á landi ok á vatni
borgit er ǫðlings flota
ok siklings mǫnnum it sama." 

31.
"Dagr er nú, Hrímgerðr,
en þik dvalða hefir
Atli til aldrlaga;
hafnar mark
þykkir hlœgligt vera,
þars þú í steins líki stendr." 

Helgi konungr var allmikill hermaðr. 
Hann kom til Eylima konungs 
ok bað Svávu dóttur hans. 
Þau Helgi ok Sváva veittusk 
várar ok unnusk furðu mikit. 
Sváva var heima með feðr 
sínum en Helgi í hernaði. 
Var Sváva valkyrja enn sem fyrr. 
Heðinn var heima með fǫður sínum, 
Hjǫrvarði konungi, í Nóregi. 
Heðinn fór einn saman heim ór skógi jólaaptan 
ok fann trǫllkonu; 
sú reið vargi ok hafði orma at taumum 
ok bauð fylgð sína Heðni. 
"Nei," sagði hann. 
Hon sagði: "Þess skaltu gjalda at bragarfulli." 
Um kveldit óru heitstrengingar. 
Var fram leiddr sonargǫltr; 
lǫgðu menn þar á hendr sínar, 
ok strengðu menn þá heit at bragarfulli. 
Heðinn strengði heit til Svávu Eylimadóttur, 
unnustu Helga bróður síns, 
ok iðraðisk svá mjǫk at hann gekk á braut 
villistígu suðr á lǫnd ok fann Helga bróður sinn. 
Helgi kvað: 

32.
"Kom þú heill, Heðinn,
hvat kanntu segja
nýra spjalla
ór Nóregi?
Hví er þér, stillir,
støkkt ór landi
ok ert einn kominn
oss at finna?" 

33.
Mik hefir myklu glœpr
meiri sóttan:
Ek hefi kørna
ina konungbornu
brúði þína
at bagarfulli." 

34.
"Sakask eigi þú,
sǫnn munu verða
ǫlmál, Heðinn,
okkur beggja:
Mér hefir stillir
støkkt til eyrar,
þriggja nátta
skylak þar koma;
if er mér á því
at ek aptr koma;
þá má at góðu
gørask slíkt, ef skal." 

35.
"Sagðir þú, Helgi,
at Heðinn væri
góðs verðr frá þér
ok gjafa stórra;
þér er sœmra
sverð at rjóða
en frið gefa
fjándum þínum." 

Þat kvað Helgi þvíat hann grunaði um feigð sína 
ok þat at fylgjur hans hǫfðu vitjat Heðins, 
þá er hann sá konuna ríða varginum. 
Álfr hét konungr, sonr Hróðmars, 
er Helga hafði vǫll haslaðan á Sigarsvelli 
á þriggja nátta fresti. 
Þá kvað Helgi: 

36.
"Reið á vargi,
er rǫkvit var,
fljóð eitt er hann
fylgju beiddi;
hon vissi þat
at veginn myndi
Sigrlinnar sonr
á Sigarsvǫllum." 
Þar var orrosta mikil, 
ok fekk þar Helgi banasár. 

37.
Sendi Helgi
Sigar at ríða
eptir Eylima
einga dóttur;
biðr brálliga
búna verða,
ef hon vill finna
fylki kvikvan. 

38.
"Mik hefir Helgi
hingat sendan
við þik, Sváva,
sjálfa at mæla;
þik kvazk hilmir
hitta vilja,
áðr ítrborinn
ǫndu týndi." 

39.
"Hvat varð Helga
Hjǫrvarðs syni?
Mér er harðliga
harma leitat;
ef hann sær um lék
eða sverð um beit,
þeim skal ek gumna
grand of vinna." 

40.
"Fell hér í morgun
at Frekasteini
buðlungr sá er var
baztr und sólu;
Álfr mun sigri
ǫllum ráða,
þótt þetta sinn
þǫrfgi væri." 

41.
"Heil vertu, Sváva!
Hug skaltu deila,
sjá mun í heími
hinztr fundr vera;
tjá buðlungi
blœða undir;
mér hefir hjǫrr komit
hjarta it næsta. 

42.
Bið ek þik, Sváva,
- brúðr, gráttattu -
ef þú vill mínu
máli hlýða
at þú Heðni
hvílu gørvir
ok jǫfur ungan
ástum leiðir." 

43.
"Mælt hafða ek þat
í munarheimi,
þá er mér Helgi
hringa valði,
myndiga ek lostig
at liðinn fylki
jǫfur ókunnan
armi verja." 

44.
"Kysstu mik, Sváva!
Kem ek eigi áðr
Rogheims á vit
né Rǫðulsfjalla,
áðr ek hefnt hefik
Hjǫrvarðs sonar,
þess er buðlungr var
beztr und sólu." 
Helgi ok Sváva er sagt at væri endrborin. Sigurðr reið upp á Hindarfjall 
ok stefndi suðr til Frakklands. 
Á fjallinu sá hann ljós mikit svá sem eldr brynni, 
ok ljómaði af til himins. 
En er hann kom at þá stóð 
þar skjaldborg ok upp ór merki. 
Sigurðr gekk í skjaldborgina 
ok sá at þar lá maðr 
ok svaf með ǫllum hervápnum. 
Hann tók fyrst hjálminn af hǫfði honum. 
Þá sá hann at þat var kona. 
Brynjan var fǫst sem hon væri holdgróin. 
Þá reist hann með Gram frá 
hǫfuðsmátt brynjuna í gǫgnum niðr 
ok svá út í gǫgnum báðar ermar. 
Þá tók hann brynju af henni, en hon vaknaði, 
ok settist hon upp ok sá Sigurð ok mælti: 

1.
"Hvat beit brynju?
Hví brá ek svefni?
Hverr felldi af mér
fǫlvar nauðir?" 

2.
Hann svaraði:
"Sigmundar burr,
- sleit fyr skǫmmu
hrafn hrælundir, -
hjǫrr Sigurðar." 

3.
"Lengi ek svaf,
lengi ek sofnuð var,
lǫng eru lýða læ;
Óðinn því veldr
er ek eigi máttak
bregða blundstǫfum." 
Sigurðr settist niðr 
ok spyrr hana nafns. 
Hon tók þá horn fullt mjaðar 
ok gaf honum minnisveig. 

4.
"Heill dagr!
Heilir dags synir!
Heil nótt ok nipt!
Óreiðum augum
lítið okkr þinig
ok gefið sitjǫndum sigr! 

5.
Heilir æsir!
Heilar ásynjur!
Heil sjá in fjǫlnýta fold!
Mál ok mannvit
gefið okkr mærum tveim
ok læknishendr meðan lifum!" 
Hon nefndist Sigrdrífa ok var valkyrja. 
Hon sagði at tveir konungar bǫrðust. 
Hét annarr Hjálm-Gunnarr; 
hann var þá gamall ok inn mesti hermaðr, 
ok hafði Óðinn honum sigri heitit. 
En annarr hét Agnarr,
Auðu bróðir,
er vætr engi
vildi þiggja. 
Sigrdrífa felldi Hjálm-Gunnarr í orrustunni. 
En Óðinn stakk hana svefnþorni í hefnd þess 
ok kvað hana aldri skyldu síðan sigr vega í orrustu 
ok kvað hana giptast skyldu. 
"En ek sagðak honum at ek strengðak heit 
þar í mót at giptast øngum 
þeim manni er hræðast kynni." 
Hann segir ok biðr hana kenna sér speki, 
ef hon vissi tíðindi ór ǫllum heimum. 
Sigrdrífa kvað: 

6.
"Bjór fœri ek þér,
brynþings apaldr,
magni blandinn
ok megintíri;
fullr er hann ljóða
ok líknstafa,
góðra galdra
ok gamanrúna. 

7.
Sigrúnar þú skalt rísta,
ef þú vilt sigr hafa,
ok rísta á hjalti hjǫrs,
sumar á véttrimum,
sumar á valbǫstum,
ok nefna tysvar Tý. 

8.
Ǫlrúnar skaltu kunna,
ef þú vill annars kvæn
vélit þik í tryggð, ef þú trúir;
á horni skal þær rísta
ok á handar baki
ok merkja á nagli Nauð. 

9.
Full skal signa
ok við fári sjá
ok verpa lauki í lǫg;
þá ek þat veit,
at þér verðr aldri
meinblandinn mjǫðr. 

10.
Bjargrúnar skaltu kunna,
ef þú bjarga vilt
ok leysa kind frá konum;
á lófum þær skal rísta
ok of liðu spenna
ok biðja þá dísir duga. 

11.
Brimrúnar skaltu rísta,
ef þú vilt borgit hafa
á sundi seglmǫrum;
á stafni skal rísta
ok á stjórnar blaði
ok leggja eld í ár;
era svá brattr breki
né svá blár unnir
þó kømstu heill af hafi. 

12.
Limrúnar skaltu kunna,
af þú vilt læknir vera,
ok kunna sár at sjá;
á berki skal þær rísta
ok á baðmi viðar,
þeim er lúta austr limar. 

13.
Málrúnar skaltu kunna,
ef þú vilt at manngi þér
heiptum gjaldi harm;
þær um vindr,
þær um vefr,
þær um setr allar saman,
á því þingi,
er þjóðir skulu
í fulla dóma fara. 

14.
Hugrúnar skaltu kunna,
ef þú vilt hverjum vera
geðsvinnari guma;
þær of réð,
þær of reist,
þær um hugði Hroptr,
af þeim legi
er lekit hafði
ór hausi Heiðdraupnis
ok ór horni Hoddrofnis. 

15.
Á bjargi stóð
með Brimis eggjar,
hafði sér á hǫfði hjalm;
þá mælti Mímis hǫfuð
fróðligt it fyrsta orð
ok sagði sanna stafi. 

16.
Á skildi kvað ristnar,
þeim er stendr fyr skínandi goði,
á eyra Árvakrs
ok á Alsvinns hófi,
á því hvéli, er snýsk
undir reið Rungnis,
á Sleipnis tǫnnum
ok á sleða fjǫtrum. 

17.
á bjarnar hrammi
ok á Braga tungu,
á úlfs klóm
ok á arnar nefi,
á blóðgum vængjum
ok á brúar sporði,
á lausnar lófa
ok á líknar spori, 

18.
á gleri ok á gulli
ok á gumna heillum,
í víni ok í virtri
ok vilisessi,
á Gugnis oddi
ok á Grana brjósti,
á nornar nagli
ok á nefi uglu. 

19.
Allar váru af skafnar
þær er váru á ristnar,
ok hverfðar við inn helga mjǫð
ok sendar á víða vega;
þær ro með ásum,
þær ro með alfum,
sumar með vísum vǫnum,
sumar hafa mennskir menn. 

20.
Þat eru bókrúnar,
þat eru bjargrúnar
ok allar ǫlrúnar
ok mætar meginrúnar,
hveim er þær kná óvilltar
ok óspilltar
sér at heillum hafa;
njóttu, ef þú namt,
unz rjúfask regin. 

21.
Nú skaltu kjósa,
alls þér er kostr of boðinn,
hvassa vápna hlynr;
sǫgn eða þǫgn
hafðu þér sjálfr í hug,
ǫll eru mein of metin." 

22.
"Munka ek flœja,
þótt mik feigan vitir,
emka ek með bleyði borinn;
ástráð þín
ek vil ǫll hafa,
svá lengi sem ek lifi." 

23.
"Þat ræð ek þér it fyrsta,
at þú við frændr þína
vammalaust verir;
síðr þú hefnir,
þótt þeir sakar gøri,
þat kveða dauðum duga. 

24.
Þat ræð ek þér annat
at þú eið né sverir,
nema þann er saðr sé;
grimmar limar
ganga at tryggðrofi;
armr er vára vargr. 

25.
Þat ræð ek þér þriðja
at þú þingi á
deilit við heimska hali,
þvíat ósviðr maðr
lætur opt kveðin
verri orð en viti. 

26.
Allt er vant,
ef þú við þegir,
þá þykkir þú með bleyði borinn
eða sǫnnu sagðr;
hættr er heimis kviðr,
nema sér góðan geti;
annars dags
láttu hans ǫndu farit
ok launa svá lýðum lygi. 

27.
Þat ræð ek þér it fjórða,
ef býr fordæða
vammafull á vegi,
ganga er betra
en giska sé,
þótt þik nótt um nemi. 

28.
Fornjósnar augu
þurfu fira synir,
hvars skulu vreiðir vega;
opt bǫlvísar konur
sitja brautu nær,
þær er deyfa sverð ok sefa. 

29.
Þat ræð ek þér it fimmta,
þóttú fagrar sér
brúðir bekkjum á,
sifja silfr
látaðu þínum svefni ráða,
teygjatu þér at kossi konur. 

30.
Þat ræð ek þér it sétta,
þótt með seggjum fari
ǫlðrmál til ǫfug,
drukkin deila
skalattu við dolgviðu;
margan stelr vín viti. 

31.
Sǫngr ok ǫl
hefir seggjum verit
mǫrgum at móðtrega,
sumum at bana,
sumum at bǫlstǫfum;
fjǫlð er þat er fira tregr. 

32.
Þat ræð ek þér it sjaunda,
ef þú sakar deilir
við hugfulla hali,
berjask er betra
en brenna sé
inni auðstǫfum. 

33.
Þat ræð ek þér it átta
at þú skalt við illu sjá
ok firrask flærðarstafi;
mey þú teygjat
né manns konu
né eggja ofgamans. 

34.
Þat ræð ek þér it níunda
at þú nám bjargir,
hvars þú á foldum finnr,
hvárts eru sóttdauðir
eða eru sædauðir
eða eru vápndauðir verar. 

35.
Laug skal gøra
þeim er liðnir eru,
þvá hendr ok hǫfuð,
kemba ok þerra,
áðr í kistu fari,
ok biðja sælan sofa. 

36.
Þat ræð ek þér it tíunda
at þú trúir aldri
várum vargdropa,
hvártstu ert bróður bani
eða hafir þú felldan fǫður;
úlfr er í ungum syni,
þótt hann sé gulli gladdr. 

37.
Sakar ok heiptir
hyggjat svefngar vera
né harm in heldr;
vits ok vápna
vant er jǫfri at fá,
þeim er skal fremstr með firum. 

38.
Þat ræð ek þér it ellipta
at þú við illu sér
hvern veg at vegi;
langt líf
þykkjumsk ek lofðungs vita;
rǫm eru róg of risin." 1.
Hljóðs bið ek allar
kindir
meiri ok minni
mǫgu Heimdalar
vildu að ek Valfǫðr
vel fyr telja
forn spjǫll fira
þau er fremst um man. 

2.
Ek man jǫtna
ár um borna
þá er forðum mik
fædda hǫfðu.
Níu man ek heima
níu íviðjur
mjǫtvið mæran
fyr mold neðan. 

3.
Ár var alda
þar er Ýmis byggði
var-a sandr né sær
né svalar unnir
jǫrð fannz æva
ne upphiminn
gap var ginnunga
en gras hvergi. 

4.
Áðr Burs synir
bjǫðum um yppðu
þeir er Miðgarð
mæran skópu.
Sól skein sunnan
á salar steina
þá var grund gróin
grænum lauki. 

5.
Sól varp sunnan
sinni mána
hendi inni hægri
um himin jódýr.
Sól það né vissi
hvar hon sali átti
stjǫrnur það né vissu
hvar þær staði áttu
máni þaðan né vissi
10 hvað hann megins átti. 

6.
Þá gengu regin ǫll
árǫkstóla
ginnheilǫg goð
ok um það gættuz
nótt ok niðjum
nǫfn um gáfu
morgin hétu
ok miðjan dag
undorn ok aftann
10 árum at telja. 

7.
Hittuz æsir
á Iðavelli
þeir er hǫrg ok hof
hátimbruðu.
afla lǫgðu
auð smíðuðu
tangir skópu
ok tól gjǫrðu. 

8.
Teflðu ítúni
teitir vóru.
var þeim vettergis
vant ór gulli.
unz iii kvómu
þursa meyjar
ámátkar mjǫk
ór jǫtunheimum. 

9.
Þá gengureginǫll
árǫkstóla
ginnheilǫg goð
ok um það gættuz
hverr skyldi dverga
dróttin skepja
ór Brimis blóði
ok ór blám leggjum. 

10.
Þar Mótsognir
mæztr um orðinn
dverga allra
en Durinn annarr
þeir mannlíkun
mǫrg um gjǫrðu
dvergar ór jǫrðu
sem Durinn sagði. 

11.
Nýi. ok Niði
Norðri ok Suðri
Austri ok Vestri
Alþjófr Dvalinn.
Bífurr Báfurr
Bamburr Nóri
Ánn ok Ánarr
Ái Mjǫðvitnir.

12.
Veigri ok Gandalfr
Vindalfr Þráinn
Þekkr ok Þorinn
Þrór Vitr ok Litr
ok Nár ok Nýráðr
nú hefi ek dverga
Reginn ok Ráðsviðr
rétt um talða. 

13.
Fíli, Kíli,
Fundinn, Náli,
Hefti, Víli,
Hanarr, Svíurr,
Frár Hornbori,
Frægr ok Lóni,
Aurvangr, Jari
Eikinskjaldi. 

14.
Mál er dverga
íDvalins liði
ljóna kindum
til Lofars telja.
Þeir er sóttu
Frára salar steini
aurvanga sjǫt
til jǫruvalla. 

15.
Þar var Draupnir
ok Dólgþrasir
Hárr Haugspori
Hlévangr Glói.
Skirfir. Virfir.
Skáfiðr. Ái. 
15.2.
meðan ǫld lifir
langniðja tal
Lofars hafað. 
16.1.
Unz þrír kvómu
ór því liði
ǫflgir ok ástgir
æsir að húsi.
fundu álandi
lítt megandi
Ask ok Emblu
ǫrlǫglausa 
16.2.
Ǫnd þau né áttu
óð þau né hǫfðu
lá né læti
né litu góða.
Ǫnd gaf Óðinn
óð gaf Hœnir
lá gaf Lóðurr
ok litu góða. 

18.
Ask veit ek standa
heitir Yggdrasill
ausinn
hvíta auri,
þaðan koma dǫggvar
þærs ídala falla
stendr æ yfir grænn
Urðar brunni. 
19/20.
Þaðan koma meyjar
margs vitandi
þrjár ór þeim sæ
er und þolli stendr
Urð hétu eina
aðra Verðandi
skáru áskíði
Skuld ena þriðju;
þær lǫg lǫgðu
10 þær líf kuru
11 alda bǫrnum
12 ǫrlǫg seggja. 
21/22.
Það man hon fólkvíg
fyrst íheimi
er Gullveig
geirum studdu
ok íhǫll Hárs
hána brenndu.
þrysvar brenndu
þrysvar borna
oft ósjaldan
10 þó hon enn lifir. 

23.
Heiði hana hétu
hvar til húsa kom
vǫlu velspá
vitti hon ganda
seið hon kunni
seið hon leikinn
æ var hon angan
illrar brúðar. 

24.
Þá gengu regin ǫll
á rǫkstóla
ginnheilǫg goð
ok um það gættuz
hvárt skyldu æsir
afráð gjalda
eða skyldu goðin ǫll
gildi eiga. 

25.
Fleygði Óðinn
ok ífólk um skaut
það var enn fólkvíg
fyrst íheimi
brotinn var borðvegr
borgar ása
knáttu Vanir vígspá
vǫllu sporna. 

26.
Þá gengureginǫll
árǫkstóla
ginnheilǫg goð
ok um það gættuz
hverir hefði loft allt
lævi blandit
eða ætt jǫtuns
Óðs mey gefna. 

27.
Þórr einn þar var
þrunginn móði
hann sjaldan sitr
er hann slíkt um fregn
ágenguz eiðar
orð ok særi
mál ǫll meginlig
er ámeðal fóru. 

28.
Veit hon Heimdalar
hljóð um fólgið
undir heiðvǫnum
helgum baðmi.
Á sér hon ausaz
aurgum forsi
af veði Valfǫðrs
vituð ér enn eða hvat. 

29.
Ein sat hon úti
þá er inn aldni kom
yggjungr ása
ok íaugu leit:
hvers fregnit mik
hví freistit mín
allt veit ek Óðinn
hvar þú auga falt
þitt íinum mæra
10 Mímis brunni
Drekkr mjǫð Mímir
morgin hverjan
af veði Valfǫðrs
vituð ér enn eða hvat 

30.
Valði henni Herfǫðr
hringa ok men
fé spjǫll spaklig
ok spáganda
sá hon vítt ok um vítt
of verǫld hverja. 

31.
Nú eru talðar
nǫnnur Herjans
gǫrvar að ríða
grund valkyrjur. 

32.
Ek sá Baldri
blóðgum tívur
Óðins barni
fólgin
stóð um vaxinn
vǫllu hæri
mjór ok mjǫk fagr
mistilteinn. 

33.
Varð af þeim meiði
er mær sýndiz
harmflaug hættlig
Hǫðr nam skjóta.
Baldrs bróðir var
of borinn snemma
sá nam Óðins sonr
einnættr vega. 

34.
Þó hann æva hendr
né hǫfuð kembði
áðr á bál um bar
Baldrs andskota
en Frigg um grét
íFensǫlum
vá Valhallar
Vituðérenneðahvat 

35.
Haft sá hon liggja
undir hvera lundi
lægjarns líki
Loka áþekkjan.
Þar sitr Sigyn
þeygi um sínum
ver velglýjuð
vituðþérenn eða hvat 
36.1.
Á fellr austan
um
sǫxum ok sverðum
Slíðr heitir sú. 
36.2.
Stóð fyr norðan
áNiðavǫllum
salur ór gulli
Sindra ættar
en annarr stóð
á Ókólni
bjórsalr jǫtuns
en sá Brimir heitir. 

37.
Sal sá hon standa
sólu fjarri
nástrǫndu á
norðr horfa dyrr.
Fellu eitrdropar
inn um ljóra
sá er undinn salr
orma hryggjum. 

38.
Sá hon þar vaða
þunga strauma
menn morðvarga meinsvara ok meinsvara
ok morðvargar .
ok þanns annars glepr
eyrarúnu
þar só Níðhǫggr
nái framgengna
sleit vargr vera
vituðérenneðahvat 

39.
Austr sat in aldna
í Járnviði
ok fæddi þar
Fenris kindir.
Verðr af þeim ǫllum
einna nokkurr
tungls tjúgari
í trolls hami. 

40.
Fylliz fjǫrvi
feigra manna
rýðr ragna sjǫt
rauðum dreyra
svart var þá sólskin
of sumur eftir
veðr ǫll válynd
vituðér enn eða hvat 

41.
Sat þar áhaugi
ok sló hǫrpu
gýgjar hirðir
glaðr Eggþér.
Gól um hánum
ígaglviði
fagrrauðr hani
sá er Fjalarr heitir. 

42.
Gól um ásum
Gullinkambi
sá vekr hǫlða
að Herjafǫðrs.
en annarr gelr
fyr jǫrð neðan
sótrauðr hani
að sǫlum heljar. 

43.
Geyr Garmr mjǫk
fyr Gnipahelli
festr mun slitna
en Freki renna
fjǫlð veit hon fræða
fram sé ek lengra
um ragnarǫk
rǫmm sigtíva. 

44.
Bræðr munu berjaz
ok að bǫnum verða
munu systrungar
sifjum spilla
hart er íheimi
hórdómr mikill
skeggǫld skálmǫld
skildir eru klofnir
vindǫld vargǫld
áðr verǫld steypiz
mun engi maðr
ǫðrum þyrma. 
45.1.
Gjallarhorni
hátt blés Heimdallr
horn er álofti
mælir Óðinn
við Míms hǫfuð
45.2.
Ymr ið aldna tré
en jǫtunn losnar
skelfr Yggdrasils
askr standandi. 

46.
Geyr nú Garmr ⟨mjǫk
fyr Gnipahelli
festr mun slitna
en Freki renna
fjǫlð veit hon fræða
fram sé ek lengra
um ragnarǫk
rǫmm sigtíva. ⟩ 

47.
Hrymr ekr austan
hefiz lind fyr
snýz Jǫrmungandr
í jǫtunmóði.
Ormr knýr unnir
en ari hlakkar
slítr nái neffǫlr
Naglfar losnar. 

48.
Kjóll ferr austan
koma munu Muspellz
um lǫg lýðir
en Loki stýrir
fara fífls megir
með freka allir
þeim er bróðir
Býleipz ífǫr. 

49.
Hvat er með ásum
hvat er með álfum
gnýr allr Jǫtunheimr
æsir eru áþingi
stynja dvergar
fyr steindurum
veggbergs vísir
vituð érenn eða hvat 

50.
Surtr ferr sunnan
með sviga lævi
skínn af sverði
sól valtíva.
grjótbjǫrg gnata
en gífr rata
troða halir helveg
en himinn klofnar. 

51.
Þá kjǫmr Hlínar
harmr annarr fram
er Óðinn ferr
við úlf vega
en bani Belja
bjartr að Surti
þá mun Friggjar
falla angantýr. 

52.
Þá kjǫmr inn mikli
mǫgr Sigfǫður
Víðarr vega
að valdýri.
Lætr hann megi Hveðrungs
mund um standa
hjǫr til hjarta
þá er hefnt fǫður. 

53.
Þá kjǫmr inn mæri
mǫgr Hlóðynjar
gengr Óðins sonr
við úlf vega
drepr hann af mæði
Miðgarðs véurr
munu halir allir
heimstǫð ryðja
gengr fet níu
Fjǫrgynjar burr
neppr frá naðri
níðs ókvíðnum. 

54.
Sól tér sortna
sígr fold ímar
hverfa af himni
heiðar stjǫrnur.
geisar eimi
við aldrnara
leikr hár hiti
við himin sjálfan. 

55.
Geyr nú ⟨Garmr mjǫk
fyr Gnipahelli
festr mun slitna
en freki renna
fjǫlð veit hon fræða
fram sé ek lengra
um ragnarǫk
rǫmm sigtíva. ⟩ 

56.
Sér hon upp koma
ǫðru sinni
jǫrð ór ægi
iðjagræna.
Falla forsar
flýgr ǫrn yfir
sá er áfjalli
fiska veiðir. 

57.
Finnaz æsir
á Iðavelli
ok um moldþinur
mátkan dæma
ok á Fimbultýs
fornar rúnar. 

58.
Þar munu eftir
undrsamligar
gullnar tǫflur
ígrasi finnaz,
þærs í árdaga
áttar hǫfðu. 

59.
Munu ósánir
akrar vaxa
bǫls mun allz batna
Baldr mun koma.
búa þeir Hǫðr ok Baldr
Hrofts sigtóftir
vel valtívar
vituð ér enn eða hvað 

60.
Þá kná Hænir
hlautvið kjósa
ok byrir byggja
bræðra tveggja.
Vindheim víðan
vituðérenn eða hvað 

61.
skulu dyggvar
dróttir byggja
ok um aldrdaga
ynðisnjóta. 

62.
Þar kjǫmr inn dimmi
dreki fljúgandi
naðr fránn neðan
nepp frá Niðafjǫllum.
Berr sér ífjǫðrum
flýgr vǫll yfir
Níðhǫggr nái
nú mun hon sǫkkvaz 1.
Reiðr var þá Vingþórr
er hann vaknaði
ok síns hamars
um saknaði,
skegg nam at hrista,
skǫr nam at dýja,
réð Jarðar burr
um at þreifask.

2.
Ok hann þat orða
alls fyrst um kvað:
"Heyrðu nú, Loki,
hvat ek nú mæli,
er eigi veit
jarðar hvergi
né upphimins:
áss er stolinn hamri." 

3.
Gengu þeir fagra
Freyju túna,
ok hann þat orða
alls fyrst um kvað:
"Muntu mér, Freyja,
fjaðrhams ljá,
ef ek minn hamar
mættak hitta?" 
Freyja kvað:

4.
"Þó mynda ek gefa þér,
þótt ór gulli væri,
ok þó selja
at væri ór silfri." 

5.
Fló þá Loki,
fjaðrhamr dunði
unz fyr útan kom
ása garða
ok fyr innan kom
jǫtna heima. 

6.
Þrymr sat á haugi,
þursa dróttinn,
greyjum sínum
gullbǫnd snøri
ok mǫrum sínum
mǫn jafnaði. 
Þrymr kvað:

7.
"Hvat er með ásum?
Hvat er með álfum?
Hví ertu einn kominn
í jǫtunheima?"
"Illt er með ásum.
Illt er með álfum.
Hefir þú Hlórriða
hamar um fólginn?" 

8.
"Ek hefi Hlórriða
hamar um fólginn
átta rǫstum
fyr jǫrð neðan;
hann engi maðr
aptr um heimtir,
nema fœri mér
Freyju at kvæn." 

9.
Fló þá Loki
fjaðrhamr dunði
unz fyr útan kom
jǫtna heima
ok fyr innan kom
ása garða.
Mœtti hann Þór
miðra garða,
ok þat hann orða
alls fyrst um kvað: 

10.
"Hefir þú erendi
sem erfiði?
Segðu á lopti
lǫng tíðendi.
Opt sitjanda
sǫgur um fallask,
ok liggjandi
lygi um bellir." 
Loki kvað:

11.
"Hefi ek erfiði
ok ørendi:
Þrymr hefir þinn hamar,
þursa dróttinn;
hann engi maðr
aptr um heimtir,
nema honum fœri
Freyju at kván." 

12.
Ganga þeir fagra
Freyju at hitta,
ok hann þat orða
alls fyrst um kvað:
"Bittu þik, Freyja,
brúðar líni,
vit skulum aka tvau
í jǫtunheima." 

13.
Reið varð þá Freyja
ok fnásaði,
allr ása salr
undir bifðisk,
stǫkk þat it mikla
men Brísinga:
"Mik veiztu verða
vergjarnasta,
ef ek ek með þér
í jǫtunheima." 

14.
Senn váru æsir
allir á þingi
ok ásynjur
allar á máli,
ok um þat réðu
ríkir tívar
hvé þeir Hlórriða
hamar of sœtti. 

15.
Þá kvað þat Heimdallr,
hvítastr ása,
vissi hann vel fram
sem vanir aðrir:
"Bindu vér Þór þá
brúðar líni,
hafi hann it mikla
men Brísinga. 

16.
Látum und honum
hrynja lukla
ok kvenváðir
um kné falla,
en á brjósti
breiða steina,
ok hagliga
um hǫfuð typpum." 

17.
Þá kvað þat Þórr,
þrúðugr áss:
"Mik munu æsir
argan kalla,
ef ek bindask læt
brúðar líni!" 

18.
Þá kvað þat Loki
Laufeyjar sonr:
"Þegi þú, Þórr,
þeira orða!
Þegar munu jǫtnar
Ásgarð búa,
nema þú þinn hamar
þér of heimtir." 

19.
Bundu þeir Þór þá
brúðar líni
ok inu mikla
meni Brísinga,
létu und honum
hrynja lukla
ok kvenváðir
um kné falla,
en á brjósti
breiða steina,
ok hagliga
um hǫfuð typpðu. 

20.
Þá kvað þat Loki,
Laufeyjar sonr:
"Mun ek ok með þér
ambótt vera,
vit skulum aka tvau
í jǫtunheima." 

21.
Senn váru hafrar
heim of reknir,
skyndir at skǫklum,
skyldu vel renna;
bjǫrg brotnuðu,
brann jǫrð loga,
ók Óðins sonr
í jǫtunheima. 

22.
Þá kvað þat Þrymr,
þursa dróttinn:
"Standið upp, jǫtnar,
ok stráið bekki!
Nú fœrið mér
Freyju at kván,
Njarðar dóttur
ór Nóatúnum. 

23.
Ganga hér at garði
gullhyrnðar kýr,
øxn alsvartir,
jǫtni at gamni;
fjǫlð á ek meiðma,
fjǫlð á ek menja,
einnar mér Freyju
ávant þykkir." 

24.
Var þar at kveldi
um komit snimma
ok fyr jǫtna
ǫl fram borit.
Einn át oxa,
átta laxa,
krásir allar
þær er konur skyldu,
drakk Sifjar verr
sáld þrjú mjaðar. 

25.
Þá kvat þat Þrymr,
þursa dróttinn:
"Hvar sáttu brúðir
bíta hvassara?
Sáka ek brúðir
bíta breiðara,
né inn meira mjǫð
mey um drekka." 

26.
Sat in alsnotra
ambótt fyrir,
er orð um fann
við jǫtuns máli:
"Át vætr Freyja
átta nóttum,
svá var hon óðfús
í jǫtunheima." 

27.
Laut und línu,
lysti at kyssa,
en hann útan stǫkk
endlangan sal:
"Hví eru ǫndótt
augu Freyju?
Þykki mér ór augum
eldr of brenna." 

28.
Sat in alsnotra
ambótt fyrir,
er orð of fann
við jǫtuns máli:
"Svaf vætr Freyja
átta nóttum,
svá var hon óðfús
í jǫtunheima." 

29.
Inn kom in arma
jǫtna systir,
hin er brúðfjár
biðja þorði:
"Láttu þér af hǫndum
hringa rauða,
ef þú ǫðlask vill
ástir mínar,
ástir mínar,
alla hylli." 

30.
Þá kvað þat Þrymr,
þursa dróttinn:
"Berið inn hamar
brúði at vígja,
leggið Mjǫllni
í meyjar kné,
vígið okkr saman
Várar hendi." 

31.
Hló Hlórriða
hugr í brjósti,
er harðhugaðr
hamar of þekkði;
Þrym drap hann fyrstan,
þursa dróttin,
ok ætt jǫtuns
alla lamði. 

32.
Drap hann ina ǫldnu
jǫtna systur,
hin er brúðfjár
of beðit hafði;
hon skell um hlaut
fyr skillinga,
en hǫgg hamars
fyr hringa fjǫlð. 

33.
Svá kom Óðins sonr
endr at hamri. 1.
Gáttir allar,
áðr gangi fram,
um skoðask skyli,
um skyggnast skyli,
þvíat óvíst er at vita
hvar óvinir
sitja á fleti fyrir.

2.
Gefendr heilir!
Gestr er inn kominn.
Hvar skal sitja sjá?
Mjǫk er bráðr
sá er á brǫndum skal
síns of freista frama.

3.
Elds er þǫrf
þeims inn er kominn
ok á kné kalinn;
matar ok váða
er manni þǫrf,
þeim er hefir um fjall farit.

4.
Vatns er þǫrf
þeim er til verðar kømr,
þerru ok þjóðlaðar,
góðs um æðis,
ef sér geta mætti,
orðs ok endrþǫgu.

5.
Vits er þǫrf
þeim er víða ratar,
dælt er heima hvat;
at augabragði verðr
sá er ekki kann
ok með snotrum sitr.

6.
At hyggjandi sinni
skylit maðr hrœsinn vera,
heldr gætinn at geði;
þá er horskr ok þǫgull
kømr heimisgarða til,
sjaldan verðr víti vǫrum,
þvíat óbrigðra vin
fær maðr aldregi
en manvit mikit.

7.
Inn vari gestr,
er til verðar kømr,
þunnu hljóði þegir,
eyrum hlýðir,
en augum skoðar;
svá nýsisk fróðra hverr fyrir.

8.
Hinn er sæll
er sér um getr
lof ok líknstafi;
ódælla er við þat
er maðr eiga skal
annars brjóstum í.

9.
Sá er sæll
er sjálfr um á
lof ok vit meðan lifir,
þvíat ill ráð
hefir maðr opt þegit
annars brjóstum ór.

10.
Byrði betri
berrat maðr brautu at
en sé manvit mikit;
auði betra
þykkir þat í ókunnum stað,
slíkt er válaðs vera.

11.
Byrði betri
berrat maðr brautu at
en sé mannvit mikit;
vegnest verra
vegra hann velli at
en sé ofdrykkja ǫls.

12.
Era svá gott
sem gott kveða
ǫl alda sonum,
þvíat færa veit
er fleira drekkr
síns til geðs gumi.

13.
Óminnishegri heitir
sá er yfir ǫlðrum þrumir,
hann stelr geði guma;
þess fugls fjǫðrum
ek fjǫtraðr vark
í garði Gunnlaðar.

14.
Ǫlr ek varð,
varð ofrǫlvi
at ins fróða Fjalars;
því er ǫlðr bazt
at aptr of heimtir
hverr sitt geð gumi.

15.
Þagalt ok hugalt
skyli þjóðans barn
ok vígdjarft vera;
glaðr ok reifr
skyli gumna hverr,
unz sinn bíðr bana.

16.
Ósnjallr maðr
hyggsk munu ey lifa,
ef hann við víg varask,
en elli gefr
honum engi frið,
þótt honum geirar gefi.

17.
Kópir afglapi,
er til kynnis kømr,
þylsk hann um eða þrumir;
allt er senn,
ef hann sylg um getr,
uppi er þá geð guma.

18.
Sá einn veit
er víða ratar
ok hefir fjǫlð um farit,
hverju geði
stýrir gumna hverr,
sá er vitandi er vits.

19.
Haldit maðr á keri,
drekki þó at hófi mjǫð,
mæli þarft eða þegi;
ókynnis þess
vár þik engi maðr,
at þú gangir snemma at sofa.

20.
Gráðugr halr,
nema geðs viti,
etr sér aldrtrega;
opt fær hlœgis,
er með horskum kømr,
manni heimskum magi.

21.
Hjarðir þat vitu
nær þær heim skulu
ok ganga þá af grasi;
en ósviðr maðr
kann ævagi
síns of mál maga.

22.
Vesall maðr
ok illa skapi
hlær at hvívetna;
hittki hann veit,
er hann vita þyrfti,
at hann era vamma vanr.

23.
Ósviðr maðr
vakir um allar nætr
ok hyggr at hvívetna;
þá er móðr
er at morgni kømr,
allt er víl sem var.

24.
Ósnotr maðr
hyggr sér alla vera
viðhlæjendr vini;
hittki hann fiðr,
þótt þeir um hann fár lesi,
ef hann með snotrum sitr.

25.
Ósnotr maðr
hyggr sér alla vera
viðhlæjendr vini;
þá þat finnr
er at þingi kømr,
at hann á formælendr fá.

26.
Ósnotr maðr
þykkisk allt vita,
ef hann á sér í vá veru;
hittki hann veit,
hvat hann skal við kveða,
ef hans freista firar.

27.
Ósnotr maðr,
er með aldir kømr,
þat er bazt at hann þegi;
engi þat veit
at hann ekki kann,
nema hann mæli til margt;
veita maðr,
hinn er vætki veit,
þótt hann mæli til margt.

28.
Fróðr sá þykkisk
er fregna kann
ok segja it sama;
eyvitu leyna
megu ýta sønir
því er gengr um guma.

29.
Œrna mælir
sá er æva þegir
staðlausu stafi;
hraðmælt tunga,
nema haldendr eigi,
opt sér ógott um gelr.

30.
At augabragði
skala maðr annan hafa,
þótt til kynnis komi;
margr þá fróðr þykkisk,
ef hann freginn erat
ok nái hann þurrfjallr þruma.

31.
Fróðr þykkisk,
sá er flótta tekr
gestr at gest hæðinn;
veita gǫrla,
sá er um verði glissir,
þótt hann með grǫmum glami.

32.
Gumnar margir
erusk gagnhollir
en at virði vrekask;
aldar róg
þat mun æ vera,
órir gestr við gest.

33.
Árliga verðar
skyli maðr opt fá,
nema til kynnis komi:
sitr ok snópir,
lætr sem sólginn sé
ok kann fregna at fá.

34.
Afhvarf mikit
er til ills vinar,
þótt á brautu búi,
en til góðs vinar
liggja gagnvegir,
þótt hann sé firr farinn.

35.
Ganga skal,
skala gestr vera
ey í einum stað;
ljúfr verðr leiðr,
ef lengi sitr
annars fletjum á.

36.
Bú er betra,
þótt lítit sé,
halr er heima hverr;
þótt tvær geitr eigi
ok taugreptan sal,
þat er þó betra en bœn.

37.
Bú er betra,
þótt lítit sé,
halr er heima hverr;
blóðugt er hjarta
þeim er biðja skal
sér í mál hvert matar.

38.
Vápnum sínum
skala maðr velli á
feti ganga framarr,
þvíat óvíst er at vita
nær verðr á vegum úti
geirs of þǫrf guma.

39.
Fannka ek mildan mann
eða svá matargóðan
at eigi væri þiggja þegit,
eða síns fjár
svági glǫggvan
at leið sé laun ef þegi.

40.
Fjár síns,
er fengit hefir,
skylit maðr þǫrf þola;
opt sparir leiðum
þats hefir ljúfum hugat;
margt gengr verr en varir.

41.
Vápnum ok váðum
skulu vinir gleðjask;
þat er á sjálfum sýnst;
viðrgefendr ok endrgefendr
erusk lengst vinir,
ef þat bíðr at verða vel.

42.
Vin sínum
skal maðr vinr vera
ok gjalda gjǫf við gjǫf;
hlátr við hlátri
skyli hǫlðar taka
en lausung við lygi.

43.
Vin sínum
skal maðr vinr vera,
þeim ok þess vin,
en óvinar síns
skyli engi maðr
vinar vinr vera.

44.
Veiztu, ef þú vin átt,
þann er þú vel trúir,
ok vill þú af honum gott geta,
geði skaltu við þann blanda
ok gjǫfum skipta,
fara at finna opt.

45.
Ef þú átt annan
þanns þú illa trúir,
vildu af honum þó gott geta,
fagrt skaltu við þann mæla
en flátt hyggja
ok gjalda lausung við lygi.

46.
Þat er enn of þann
er þú illa trúir
ok þér er grunr at hans geði,
hlæja skaltu við þeim
ok um hug mæla;
glík skulu gjǫld gjǫfum.

47.
Ungr var ek forðum,
fór ek einn saman,
þá varð ek villr vega;
auðigr þóttumsk
er ek annan fann;
maðr er manns gaman.

48.
Mildir, frœknir
menn bazt lifa,
sjaldan sút ala;
en ósnjallr maðr
uggir hotvetna,
sýtir æ gløggr við gjǫfum.

49.
Váðir mínar
gaf ek velli at
tveim trémǫnnum;
rekkar þat þóttusk,
er þeir ript hǫfðu,
neiss er nøkkviðr halr.

50.
Hrørnar þǫll,
sú er stendr þorpi á,
hlýrat henni bǫrkr né barr;
svá er maðr
sá er manngi ann,
hvat skal hann lengi lifa?

51.
Eldi heitari
brennr með illum vinum
friðr fimm daga,
en þá slokknar
er inn sétti kømr
ok versnar allr vinskapr.

52.
Mikit eitt
skala manni gefa,
opt kaupir sér í litlu lof;
með hálfum hleif
ok með hǫllu keri
fekk ek mér félaga.

53.
Lítilla sanda,
lítilla sæva,
lítil eru geð guma;
þvíat allir menn
urðut jafnspakir,
hálf er ǫld hvar.

54.
Meðalsnotr
skyli manna hverr,
æva til snotr sé;
þeim er fyrða
fegrst at lifa
er vel margt vitu.

55.
Meðalsnotr
skyli manna hverr,
æva til snotr sé,
þvíat snotrs manns hjarta
verðr sjaldan glatt,
ef sá er alsnotr er á.

56.
Meðalsnotr
skyli manna hverr,
æva til snotr sé;
ørlǫg sín
viti engi fyrir,
þeim er sorgalausastr sefi.

57.
Brandr af brandi
brenn unz brunninn er,
funi kveykisk af funa;
maðr af manni
verðr af máli kuðr,
en til dœlskr af dul.

58.
Ár skal rísa
sá er annars vill
fé eða fjǫr hafa;
sjaldan liggjandi úlfr
lær of getr
né sofandi maðr sigr.

59.
Ár skal rísa
sá er á yrkjendr fá
ok ganga síns verka á vit;
margt of dvelr
þann er um morgin sefr;
hálfr er auðr und hvǫtum.

60.
Þurra skíða
ok þakinna næfra,
þess kann maðr mjǫt,
ok þess viðar,
er vinnask megi
mál ok misseri.

61.
Þveginn ok mettr
ríði maðr þingi at,
þótt hann sét væddr til vel;
skúa ok bróka
skammisk engi maðr
né hests in heldr,
þótt hann hafit góðan.

62.
Snapir ok gnapir,
er til sævar kømr,
ǫrn á aldinn mar;
svá er maðr
er með mǫrgum kømr
ok á formælendr fá.

63.
Fregna ok segja
skal fróðra hverr,
sá er vill heitinn horskr;
einn vita
né annarr skal;
þjóð veit ef þrír ro.

64.
Ríki sitt
skyli ráðsnotra
hverr í hófi hafa;
þá hann þat finnr
er með frœknum kømr
at engi er einna hvatastr.

65.
Orða þeira
er maðr ǫðrum segir
opt hann gjǫld um getr.

66.
Mikilsti snemma
kom ek í marga staði
en til síð í suma;
ǫl var drukkit,
sumt var ólagat,
sjaldan hittir leiðr í líð.

67.
Hér ok hvar
myndi mér heim of boðit,
ef þyrftak at málungi mat,
eða tvau lær hengi
at ins tryggva vinar,
þars ek hafða eitt etit.

68.
Eldr er beztr
með ýta sonum
ok sólar sýn,
heilyndi sitt
ef maðr hafa náir,
án við lǫst at lifa.

69.
Erat maðr alls vesall,
þótt hann sé illa heill;
sumr er af sonum sæll,
sumr af frændum,
sumr af fé œrnu,
sumr af verkum vel.

70.
Betra er lifðum
en sé illlifðum,
ey getr kvikr kú;
eld sá ek upp brenna
auðgum manni fyrir,
en úti var dauðr fyr durum.

71.
Haltr ríðr hrossi,
hjǫrð rekr handarvanr,
daufr vegr ok dugir;
blindr er betri
en brenndr sé;
nýtr manngi nás.

72.
Sonr er betri,
þótt sé síð of alinn,
eptir genginn guma;
sjaldan bautarsteinar
standa brautu nær,
nema reisi niðr at nið.

73.
Tveir ro eins herjar,
tunga er hǫfuðs bani,
er mér í heðin hvern
handar væni.

74.
Nótt verðr feginn
sá er nesti trúir,
skammar ro skips rár,
hverf er haustgríma;
fjǫlð um viðrir
á fimm dǫgum
en meira á mánaði.

75.
Veita hinn
er vætki veit;
margr verðr af aurum api;
maðr er auðigr,
annar óauðigr,
skylit þann vítka vár.

76.
Deyr fé,
deyja frændr,
deyr sjálfr it sama;
en orðstírr
deyr aldregi
hveim er sér góðan getr.

77.
Deyr fé,
deyja frændr,
deyr sjálfr it sama;
ek veit einn
at aldrei deyr:
dómr um dauðan hvern.

78.
Fullar grindr
sá ek fyr Fitjungs sonum,
nú bera þeir vánar vǫl;
svá er auðr
sem augabragð,
hann er valtastr vina.

79.
Ósnotr maðr
ef eignask getr
fé eða fljóðs munuð,
metnaðr honum þróask
en mannvit aldregi,
fram gengr hann drjúgt í dul.

80.
Þat er þá reynt
er þú at rúnum spyrr
inum reginkunnum,
þeim er gørðu ginnregin
ok fáði fimbulþulr;
þá hefir hann bazt ef hann þegir.

81.
At kveldi skal dag leyfa,
konu er brennd er,
mæki er reyndr er,
mey er gefin er,
ís er yfir kømr,
ǫl er drukkit er.

82.
Í vindi skal við hǫggva,
veðri á sjó róa,
myrkri við man spjalla,
mǫrg eru dags augu;
á skip skal skriðar orka
en á skjǫld til hlífar,
mæki hǫggs
en mey til kossa.

83.
Við eld skal ǫl drekka
en á ísi skríða,
magran mar kaupa
en mæki saurgan,
heima hest feita
en hund á búi.

84.
Meyjar orðum
skyli manngi trúa
né því er kveðr kona,
þvíat á hverfanda hvéli
váru þeim hjǫrtu skǫpuð,
brigð í brjóst um lagið.

85.
Brestanda boga,
brennanda loga,
gínanda úlfi,
galandi kráku,
rýtanda svíni,
rótlausum viði,
vaxanda vági,
vellanda katli,

86.
fljúganda fleini,
fallandi báru,
ísi einnættum,
ormi hringlegnum,
brúðar beðmálum
eða brotnu sverði,
bjarnar leiki
eða barni konungs,

87.
sjúkum kálfi,
sjálfráða þræli,
vǫlu vilmæli,
val nýfelldum;

88.
akri ársánum
trúi engi maðr
né til snemma syni
- veðr ræðr akri
en vit syni,
hætt er þeira hvárt -

89.
bróðurbana sínum,
þótt á brautu mœti,
húsi hálfbrunnu,
hesti alskjótum
- þá er jór ónýtr
ef einn fótr brotnar -
verðit maðr svá tryggr
at þessu trúi ǫllu.

90.
Svá er friðr kvenna
þeira er flátt hyggja
sem aki jó óbryddum
á ísi hálum,
teitum, tvévetrum
ok sé tamr illa,
eða í byr óðum
beiti stjórnlausu,
eða skyli haltr henda
hrein í þáfjalli.

91.
Bert ek nú mæli,
þvíat ek bæði veit,
brigðr er karla hugr konum;
þá vér fegrst mælum
er vér flást hyggjum,
þat tælir horska hugi.

92.
Fagrt skal mæla
ok fé bjóða
sá er vill fljóðs ást fá,
líki leyfa
ins ljósa mans;
sá fær er frjár.

93.
Ástar firna
skyli engi maðr
annan aldregi;
oft fá á horskan
er á heimskan né fá
lostfagrir litir.

94.
Eyvitar firna
er maðr annan skal
þess er um margan gengr guma;
heimska ór horskum
gørir hǫlða sonu
sá inn máttki munr.

95.
Hugr einn þat veit
er býr hjarta nær,
einn er hann sér um sefa;
øng er sótt verri
hveim snotrum manni
en sér øngu at una.

96.
Þat ek þá reynda
er ek í reyri sat
ok vættak míns munar;
hold ok hjarta
var mér in horska mær,
þeygi ek hana at heldr hefik.

97.
Billings mey
ek fann beðjum á
sólhvíta sofa;
jarls ynði
þótti mér ekki vera
nema við þat lík at lifa.

98.
Auk nær aptni
skaltu, Óðinn, koma,
ef þú vilt þér mæla man;
allt eru óskǫp,
nema einir viti
slíkan lǫst saman.

99.
Aptr ek hvarf
ok unna þóttumsk
vísum vilja frá;
hitt ek hugða
at ek hafa mynda
geð hennar allt ok gaman.

100.
Svá kom ek næst
at in nýta var
vígdrótt ǫll um vakin;
með brennandum ljósum
ok bornum viði,
svá var mér vilstígr of vitaðr.

101.
Ok nær morgni,
er ek var enn um kominn,
þá var saldrótt um sofin;
grey eitt ek þá fann
innar góðu konu
bundit beðjum á.

102.
Mǫrg er góð mær,
ef gǫrva kannar,
hugbrigð við hali;
þá ek þat reynda
er it ráðspaka
teygða ek á flærðir fljóð;
háðungar hverrar
leitaði mér it horska man,
ok hafða ek þess vætki vífs.

103.
Heima glaðr gumi
ok við gesti reifr,
sviðr skal um sig vera,
minnigr ok málugr,
ef hann vill margfróðr vera,
opt skal góðs geta;
fimbulfambi heitir
sá er fátt kann segja,
þat er ósnotrs aðal.

104.
Inn aldna jǫtun ek sótta,
nú em ek aptr um kominn,
fátt gat ek þegjandi þar;
mǫrgum orðum
mælta ek í minn frama
í Suttungs sǫlum.

105.
Gunnlǫð mér um gaf
gullnum stóli á
drykk ins dýra mjaðar;
ill iðgjǫld
lét ek hana eptir hafa
síns ins heila hugar,
síns ins svára sefa.

106.
Rata munn
létumk rúms um fá
ok um grjót gnaga;
yfir ok undir
stóðumk jǫtna vegir;
svá hætta ek hǫfði til.

107.
Vel keypts litar
hefi ek vel notit,
fás er fróðum vant,
þvíat Óðrerir
er nú upp kominn
á alda vés jaðar.

108.
Ifi er mér á
at ek væra enn kominn
jǫtna gǫrðum ór,
ef ek Gunnlaðar né nytak,
innar góðu konu,
þeirar er lǫgðumk arm yfir.

109.
Ins hindra dags
gengu hrímþursar
Háva ráðs at fregna
Háva hǫllu í;
at Bǫlverki þeir spurðu,
ef hann væri með bǫndum kominn
eða hefði honum Suttungr of sóit.

110.
Baugeið Óðinn
hygg ek at unnit hafi,
hvat skal hans tryggðum trúa?
Suttung svikinn
hann lét sumbli frá
ok grœtta Gunnlǫðu.

111.
Mál er at þylja
þular stóli á
Urðarbrunni at;
sá ek ok þagðak,
sá ek ok hugðak,
hlýdda ek á manna mál;
of rúnar heyrða ek dœma,
né um ráðum þǫgðu,
Háva hǫllu at,
Háva hǫllu í,
heyrða ek segja svá:

112.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
nótt þú rísat
nema á njósn sér
eða þú leitir þér innan út staðar.

113.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
fjǫlkunnigri konu
skalatu í faðmi sofa,
svá at hon lyki þik liðum.

114.
Hon svá gørir
at þú gáir eigi
þings né þjóðans máls;
mat þú villat
né mannskis gaman,
ferr þú sorgafullr at sofa.

115.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
annars konu
teygðu þér aldregi
eyrarúnu at.

116.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
á fjalli eða firði
ef þik fara tíðir,
fástu at virði vel.

117.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
illan mann
láttu aldregi
óhǫpp at þér vita,
þvíat af illum manni
fær þú aldregi
gjǫld ins góða hugar.

118.
Ofarla bíta
ek sá einum hal
orð illrar konu;
fláráð tunga
varð honum at fjǫrlagi
ok þeygi um sanna sǫk.

119.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
veiztu, ef þú vin átt,
þanns þú vel trúir,
far þú at finna opt,
þvíat hrísi vex
ok hávu grasi
vegr er vætki trøðr.

120.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
góðan mann
teygðu þér at gamanrúnum
ok nem líknargaldr meðan þú lifir.

121.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
vin þínum
ver þú aldregi
fyrri at flaumslitum;
sorg etr hjarta
ef þú segja né náir
einhverjum allan hug.

122.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
orðum skipta
þú skalt aldregi
við ósvinna apa,

123.
Þvíat af illum manni
mundu aldregi
góðs laun um geta,
en góðr maðr
mun þik gørva mega
líknfastan at lofi.

124.
Sifjum er þá blandat,
hver er segja ræðr
einum allan hug;
allt er betra
en sé brigðum at vera;
era sá vinr ǫðrum
er vilt eitt segir.

125.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
þrimr orðum senna
skalatu þér við verra mann;
opt inn betri bilar,
þá er inn verri vegr.

126.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
skósmiðr þú verir
né skeptismiðr,
nema þú sjálfum þér sér;
skór er skapaðr illa
eða skapt sé rangt,
þá er þér bǫls beðit.

127.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
hvars þú bǫl kannt
kveð þú þér bǫlvi at
ok gefat þínum fjándum frið.

128.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
illu feginn
ver þú aldregi,
en lát þér at góðu getit.

129.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
upp líta
skalatu í orrostu
- gjalti glíkir
verða gumna synir -
síðr þitt um heilli halir.

130.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
ef þú vilt þér góða konu
kveðja at gamanrúnum
ok fá fǫgnuð af,
fǫgru skaldu heita
ok láta fast vera;
leiðisk manngi gótt, ef getr.

131.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
varan bið ek þik vera,
ok eigi of varan;
ver þú við ǫl varastr
ok við annars konu
ok við þat it þriðja
at þjófar né leiki.

132.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
at háði né hlátri
hafðu aldregi
gest né ganganda.

133.
Opt vitu ógǫrla
þeir er sitja inni fyrir
hvers þeir ro kyns er koma;
erat maðr svá góðr
at galli né fylgi
né svá illr at einugi dugi.

134.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
at hárum þul
hlæ þú aldregi,
opt er gott þat er gamlir kveða;
opt ór skǫrpum belg
skilin orð koma,
þeim er hangir með hám
ok skollir með skrám
ok váfir með vilmǫgum.

135.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
gest þú né geyja
né á grind hrekir,
get þú váluðum vel.

136.
Ramt er þat tré
er ríða skal
ǫllum at upploki;
baug þú gef,
eða þat biðja mun
þér læs hvers á liðu.

137.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
hvars þú ǫl drekkir
kjós þú þér jarðar megin,
þvíat jǫrð tekr við ǫlðri
en eldr við sóttum,
eik við abbindi,
ax við fjǫlkynngi,
hǫll við hýrógi
- heiptum skal mána kveðja -
beiti við bitsóttum
en við bǫlvi rúnar,
fold skal við flóði taka.

138.
Veit ek at ek hekk
vindga meiði á
nætr allar níu
geiri undaðr
ok gefinn Óðni,
sjálfr sjálfum mér,
á þeim meiði
er manngi veit
hvers af rótum renn.

139.
Við hleifi mik sældu
né við hornigi;
nýsta ek niðr,
nam ek upp rúnar,
œpandi nam,
fell ek aftr þaðan.

140.
Fimbulljóð níu
nam ek af inum frægja syni
Bǫlþorns, Bestlu fǫður,
ok ek drykk of gat
ins dýra mjaðar
ausinn Óðreri.

141.
Þá nam ek frævask
ok fróðr vera
ok vaxa ok vel hafask;
orð mér af orði
orðs leitaði,
verk mér af verki
verks leitaði.

142.
Rúnar munt þú finna
ok ráðna stafi,
mjǫk stóra stafi,
mjǫk stinna stafi,
er fáði fimbulþulr
ok gørðu ginnregin
ok reist Hroptr rǫgna.

143.
Óðinn með ásum,
en fyr álfum Dáinn,
Dvalinn dvergum fyrir,
Ásviðr jǫtnum fyrir,
ek reist sjálfr sumar.

144.
Veiztu hvé rísta skal?
Veiztu hvé ráða skal?
Veiztu hvé fá skal?
Veiztu hvé freista skal?
Veiztu hvé biðja skal?
Veiztu hvé blóta skal?
Veiztu hvé senda skal?
Veiztu hvé sóa skal?

145.
Betra er óbeðit
en sé ofblótit,
ey sér til gildis gjǫf;
betra er ósent
en sé ofsóit.
Svá Þundr um reist
fyr þjóða røk;
þar hann upp um reis,
er hann aptr of kom.

146.
Ljóð ek þau kann
er kannat þjóðans kona
ok mannskis mǫgr;
hjálp heitir eitt,
en þat þér hjálpa mun
við sǫkum ok sorgum
ok sútum gǫrvǫllum.

147.
Þat kann ek annat
er þurfu ýta synir,
þeir er vilja læknar lifa.

148.
Það kann ek þriðja,
ef mér verðr þǫrf mikil
hapts við mína heiptmǫgu,
eggjar ek deyfi
minna andskota,
bítat þeim vápn né velir.

149.
Þat kann ek it fjórða,
ef mér fyrðar bera
bǫnd at bóglimum,
svá ek gel
at ek ganga má,
sprettr mér af fótum fjǫturr
en af hǫndum hapt.

150.
Þat kann ek it fimmta,
ef ek sé af fári skotinn
flein í fólki vaða,
fýgra hann svá stinnt
at ek stǫðvigak,
ef ek hann sjónum of sék.

151.
Þat kann ek it sétta,
ef mik særir þegn
á rótum rás viðar,
ok þann hal
er mik heipta kveðr,
þann eta mein heldr en mik.

152.
Þat kann ek it sjaunda,
ef ek sé hávan loga
sal um sessmǫgum,
brennrat svá breitt
at ek honum bjargigak;
þann kann ek galdr at gala.

153.
Þat kann ek it átta
er ǫllum er
nytsamligt at nema,
hvars hatr vex
með hildings sonum
þat má ek bœta brátt.

154.
Þat kann ek it níunda,
ef mik nauðr um stendr
at bjarga fari mínu á floti,
vind ek kyrri
vági á
ok svæfik allan sæ.

155.
Þat kann ek it tíunda,
ef ek sé túnriður
leika lopti á,
ek svá vinnk
at þeir villir fara
sinna heimhama,
sinna heimhuga.

156.
Þat kann ek it ellipta,
ef ek skal til orrostu
leiða langvini,
undir randir ek gel,
en þeir með ríki fara
heilir hildar til,
heilir hildi frá,
koma þeir heilir hvaðan.

157.
Þat kann ek it tólpta,
ef ek sé á tré uppi
váfa virgilná,
svá ek ríst
ok í rúnum fák
at sá gengr gumi
ok mælir við mik.

158.
Þat kann ek it þrettánda,
ef ek skal þegn ungan
verpa vatni á,
munat hann falla,
þótt hann í folk komi,
hnígra sá halr fyr hjǫrum.

159.
Þat kann ek it fjórtánda,
ef ek skal fyrða liði
telja tíva fyrir,
ása ok álfa
ek kann allra skil,
fár kann ósnotr svá.

160.
Þat kann ek it fimmtánda
er gól Þjóðrørir
dvergr fyr Dellings durum;
afl gól hann ásum
en álfum frama,
hyggju Hroptatý.

161.
Þat kann ek it sextánda,
ef ek vil ins svinna mans
hafa geð allt ok gaman,
hugi ek hverfi
hvítarmri konu,
ok sný ek hennar ǫllum sefa.

162.
Þat kann ek it sjautjánda
at mik mun seint firrask
it manunga man.
Ljóða þessa
mun þú, Loddfáfnir,
lengi vanr vera;
þó sé þér góð ef þú getr,
nýt ef þú nemr,
þǫrf ef þú þiggr.

163.
Þat kann ek it átjánda,
er ek æva kennik
mey né manns konu,
- allt er betra,
er einn um kann,
þat fylgir ljóða lokum -
nema þeiri einni
er mik armi verr
eða mín systir sé.

164.
Nú eru Háva mál kveðin
Háva hǫllu í,
allþǫrf ýta sonum,
óþǫrf jǫtna sonum.
Heill sá er kvað!
Heill sá er kann!
Njóti sá er nam!
Heilir þeirs hlýddu!Gunnarr ok Hǫgni tóku þá gullit allt, Fáfnis arf. 
Ófriðr var þá í milli Gjúkunga ok Atla. 
Kenndi hann Gjúkungum vǫld um andlát Brynhildar. 
Þat var til sætta at þeir skyldu gipta honum Guðrúnu, 
ok gáfu henni óminnisveig at drekka áðr 
hon játti at gitask Atla. 
Synir Atla váru þeir Erpr ok Eitill, 
en Svanhildr var Sigurðar dóttir ok Guðrúnar. 
Atli konungr bauð heim Gunnari ok Hǫgna 
ok sendi Vinga eða Knéfrøð. 
Guðrún vissi vélar ok sendi með rúnum orð 
at þeir skyldu eigi koma; 
ok til jartegna sendi 
hon Hǫgna hringinn Andvaranaut 
ok knýtti í vargshár. 
Gunnarr hafði beðit Oddrúnar, 
systur Atla, ok gat eigi. 
Þá fekk hann Glaumvarar, 
en Hǫgni átti Kostberu. 
Þeira synir váru þeir Sólarr 
ok Snævarr ok Gjúki. 
En er Gjúkungar kómu til Atla 
þá bað Guðrún sonu sína 
at þeir bæði Gjúkungum lífs, 
en þeir vildu eigi. 
Hjarta var skorit ór Hǫgna, 
en Gunnarr settr í ormgarð. 
Hann sló hǫrpu ok svæfði ormana, 
en naðra stakk hann til lifrar. 
Þjóðrekr konungr var með Atla 
ok hafði þar látit flesta alla menn sína. 
Þjóðrekr ok Guðrún kærðu harma sín á milli. 
Hon sagði honum ok kvað: 

1.
"Mær var ek meyja,
móðir mik fœddi,
bjǫrt í búri,
unna ek vel brœðrum,
unz mik Gjúki
gulli reifði,
gulli reifði,
gaf Sigurði. 

2.
Svá var Sigurðr
of sonum Gjúka
sem væri grœnn laukr
ór grasi vaxinn,
eða hjǫrtr hábeinn
um hvǫssum dýrum,
eða gull glóðrautt
af grá silfri. 

3.
Unz mér fyrmunðu
mínir brœðr
at ek ætta ver
ǫllum fremra;
sofa þeir né máttut
né of sakar dœma,
áðr þeir Sigurð
svelta létu. 

4.
Grani rann at þingi,
gnýr var at heyra,
en þá Sigurðr
sjálfr eigi kom;
ǫll váru sǫðuldýr
sveita stokkin
ok of vanið vási
und vegǫndum. 

5.
Gekk ek grátandi
við Grana rœða,
úrughlýra
jó frá ek spjalla;
hnipnaði Grani þá,
drap í gras hǫfði,
jór þat vissi,
eigendr né lifðut. 

6.
Lengi hvarfaðak,
lengi hugir deildusk,
áðr ek of frægak
fólkvǫrð at gram. 

7.
Hnipnaði Gunnarr,
sagði mér Hǫgni
frá Sigurðar
sárum dauða:
"Liggr of hǫggvinn
fyr handan ver
Gothorms bani,
of gefinn úlfum. 

8.
Líttu þar Sigurð
á suðrvega,
þá heyrir þú
hrafna gjalla,
ǫrnu gjalla
æzli fegna,
varga þjóta
of veri þínum." 

9.
Hví þú mér, Hǫgni,
harma slíka
viljalaussi
vill of segja?
Þitt skyli hjarta
hrafnar slíta
við lǫnd yfir
en þú vitir manna." 

10.
Svaraði Hǫgni
sinni einu,
trauðr góðs hugar,
af trega stórum:
"Þess áttu, Guðrún,
grœti at fleiri,
at hjarta mitt
hrafnar slíti." 

11.
Hvarf ek ein þaðan
annspilli frá
á við lesa
varga leifar;
gerðiga ek hjúfra
né hǫndum slá
né kveina um
sem konur aðrar,
þá er sat soltin
of Sigurði. 

12.
Nótt þótti mér
niðmyrkr vera,
er ek sárla satk
yfir Sigurði;
úlfar þóttumk
ǫllu betri,
ef þeir léti mik
lífi týna
eða brenndi mik
sem birkinn við. 

13.
Fór ek af fjalli
fimm dœgr talið,
unz ek hǫll Hálfs
háva þekkðak. 

14.
Sat ek með Þóru
sjau misseri,
dœtr Hákonar,
í Danmǫrku;
hon mér at gamni
gullbókaði
sali suðrœna
ok svani danska. 

15.
Hǫfðu vit á skriptum
þat er skatar léku
ok á hannyrðum
hilmis þegna,
randir rauðar,
rekka Húna,
hjǫrdrótt, hjalmdrótt,
hilmis fylgju. 

16.
Skip Sigmundar
skriðu frá landi,
gylltar grímur,
grafnir stafnar;
byrðu vit á borða
þat er þeir bǫrðusk
Sigarr ok Siggeirr
suðr á Fjóni. 

17.
Þá frá Grimhildr,
gotnesk kona,
hvat ek væra
hyggjuð ...
hon brá borða
ok buri heimti
þrágjarnliga
þess at spyrja,
hverr vildi son
systur bœta
eða ver veginn
vildi gjalda. 

18.
Gerr lézk Gunnarr
gull at bjóða
sakar at bœta,
ok it sama Hǫgni;
hon frétti at því,
hverr fara vildi
vigg at sǫðla,
vagn at beita,
hesti ríða,
hauki fleygja,
ǫrum at skjóta
af ýboga. 

19.
Valdarr Dǫnum
með Jarizleifi,
Eymóðr þriði
með Jarizskári;
inn gengu þá
jǫfrum líkir,
Langbarðs liðar,
hǫfðu loða rauða,
stuttar brynjur,
steypða hjalma,
skálmum girðir,
hǫfðu skarar jarpar. 

20.
Hverr vildi mér
hnossir velja,
hnossir velja
ok hugat mæla,
ef þeir mætti mér
margra súta
tryggðir vinna,
né ek trúa gerða. 

21.
Fœrði mér Grímhildr
full at drekka,
svalt ok sárligt,
né ek sakar munðak;
þat var um aukit
jarðar magni,
svalkǫldum sæ
ok sonar dreyra. 

22.
Váru í horni
hvers kyns stafir
ristnir ok roðnir,
- ráða ek né máttak -
lyngfiskr langr,
lands Haddingja
ax óskorit,
innleið dýra. 

23.
Váru þeim bjóri
bǫl mǫrg saman,
urt alls viðar
ok akarn brunnin,
umdǫgg arins,
iðrar blótnar,
svíns lifr soðin,
því at hon sakar deyfði. 

24.
En þá gleymðu
er getit hǫfðu
ǫll jǫfurs
jórbjúg í sal;
kvómu konungar
fyr kné þrennir,
áðr hon sjálfa mik
sótti at máli. 

25.
"Gef ek þér, Guðrún,
gull at þiggja,
fjǫlð alls fjár,
at þinn fǫður dauðan,
hringa rauða,
Hlǫðvés sali,
ársal allan
at jǫfur fallinn, 

26.
húnskar meyjar,
þær er hlaða spjǫldum
ok gøra gull fagrt,
svá at þér gaman þykki;
ein skaltu ráða
auði Buðla,
gulli gǫfguð
ok gefin Atla." 

27.
"Vilk eigi ek
með veri ganga
né Brynhildar
bróður eiga;
samir eigi mér
við son Buðla
ætt at auka
né una lífi." 

28.
"Hirðaðu hǫlðum
heiptir gjalda,
þvíat vér hǫfum
valdit fyrri;
svá skaltu láta,
sem þeir lifi báðir
Sigurðr ok Sigmundr,
ef þú sonu fœðir." 

29.
"Máka ek, Grímhildr,
glaumi bella
né vígrisins
vánir telja,
síz Sigurðar
sárla drukku
hrægífr, huginn
hjartblóð saman." 

30.
"Þann hefi ek allra
ættgǫfgastan
fylki fundit
ok framast nekkvi;
hann skaltu eiga,
unz þik aldr viðr,
verlaus vera,
nema þú vilir þenna." 

31.
"Hirða þú bjóða
bǫlvafullar
þrágjarnliga
þær kindir mér.
Hann mun Gunnar
grandi beita
ok ór Hǫgna
hjarta slíta.
Munkat ek létta,
áðr lífshvatan
eggleiks hvǫtuð
aldri næmik." 

32.
Grátandi Grímhildr
greip við orði,
er burum sínum
bǫlva vætti
ok mǫgum sínum
meina stórra. 

33.
"Lǫnd gef ek enn þér,
lýða sinni,
Vinbjǫrg, Valbjǫrg,
ef þú vill þiggja;
eigðu um aldr þat
ok uni, dóttir." 

34.
"Þann mun ek kjósa
af konungum
ok þó af niðjum
nauðig hafa;
verðr eigi mér
verr at ynði
né bǫl brœðra
at bura skjóli." 

35.
Senn var á hesti
hverr drengr litinn,
en víf valnesk
hafið í vagna;
vér sjau daga
svalt land riðum,
en aðra sjau
unnir kníðum,
en ina þriðju sjau
þurrt land stigum. 

36.
Þar hliðverðir
hárar borgar
grind upp luku,
áðr í garð riðum. 

37.
Vakði mik Atli,
en ek vera þóttumsk
full ills hugar
at frændr dauða. 

38.
"Svá mik nýliga
nornir vekja,"
- vílsinnis spá
vildi at ek réða -
"hugða ek þik, Guðrún
Gjúka dóttir,
læblǫndnum hjǫr
leggja mik í gǫgnum." 

39.
"Þat er fyr eldi
er járn dreyma,
fyr dul ok vil
drósar reiði;
mun ek þik við bǫlvi
brenna ganga,
líkna ok lækna,
þótt mér leiðr sér." 

40.
"Hugða ek hér í túni
teina fallna,
þá er ek vildak
vaxna láta,
rifnir með rótum,
roðnir í blóði,
bornir á bekki,
beðit mik at tyggva. 

41.
Hugða ek mér af hendi
hauka fljúga
bráðalausa
bǫlranna til;
hjǫrtu hugða ek þeira
við hunang tuggin,
sorgmóðs sefa,
sollin blóði. 

42.
Hugða ek mér af hendi
hvelpa losna,
glaums andvana,
gylli báðir;
hold hugða ek þeira
at hræj um orðit,
nauðigr nái
nýta ek skyldak." 

43.
"Þar munu seggir
of sœing dœma
ok hvítinga
hǫfði næma;
þeir munu feigir
fára nátta
fyrir dag litlu,
dróttum bergja." 

44.
"Lægja ek síðan,
- né ek sofa vildak -
þrágjarn í kǫr;
þat man ek gǫrva." 1.
Senn váru æsir
allir á þingi
ok ásynjur
allar á máli,
ok um þat réðu
ríkir tívar,
hví væri Baldri
ballir draumar. 

2.
Upp reis Óðinn,
aldinn Gautr,
ok hann á Sleipni
sǫðul um lagði;
reið hann niðr þaðan
Niflheljar til,
mœtti hann hvelpi
þeim er ór helju kom. 

3.
Sá var blóðugr
um brjóst framan,
ok galdrs fǫður
gól um lengi;
fram reið Óðinn,
foldvegr dunði,
hann kom at hávu
Heljar ranni. 

4.
Þá reið Óðinn
fyrir austan dyrr,
þar er hann vissi
vǫlu leiði;
nam hann vittugri
valgaldr kveða,
unz nauðig reis,
nás orð um kvað: 

5.
"Hvat er manna þat,
mér ókunnra,
er mér hefir aukit
erfitt sinni?
Var ek snivin snjóvi
ok slegin regni
ok drifin dǫggu,
dauð var ek lengi." 

6.
"Vegtamr ek heiti,
sonr em ek Valtams;
segðu mér ór helju,
ek mun ór heimi:
Hveim eru bekkir
baugum sánir,
flet fagrliga
flóuð gulli?" 

7.
"Hér stendr Baldri
of brugginn mjǫðr,
skírar veigar,
liggr skjǫldr yfir,
en ásmegir
í ofvæni.
Nauðug sagðak,
nú mun ek þegja." 

8.
"Þegjattu, vǫlva,
þik vil ek fregna,
unz alkunna,
vil ek enn vita:
Hverr man Baldri
at bana verða
ok Óðins son
aldri ræna?" 

9.
"Hǫðr berr hávan
hróðrbaðm þinig,
hann mun Baldri
at bana verða
ok Óðins son
aldri ræna.
Nauðug sagðak,
nú mun ek þegja." 

10.
"Þegjattu, vǫlva,
þik vil ek fregna,
unz alkunna,
vil ek enn vita:
Hver mun heipt Heði
hefnt of vinna
eða Baldrs bana
á bál vega?" 

11.
Rindr berr Vála
í vestrsǫlum,
sá mun Óðins sonr
einnættr vega;
hǫnd um þvær
né hǫfuð kembir,
áðr á bál um berr
Baldrs andskota.
Nauðug sagðak,
nú mun ek þegja." 

12.
"Þegjattu, vǫlva,
þik vil ek fregna,
unz alkunna,
vil ek enn vita:
Hverjar ro þær meyjar
er at muni gráta
ok á himin verpa
hálsa skautum?" 

13.
"Ertattu Vegtamr
sem ek hugða,
heldr ertu Óðinn,
aldinn Gautr." 

14.
"Ertattu vǫlva
né vís kona,
heldr ertu þriggja
þursa móðir." 

15.
"Heim ríð þú, Óðinn,
ok ver hróðigr!
svá komir manna
meirr aptr á vit,
er lauss Loki
líðr ór bǫndum
ok í ragna røk
rjúfendr koma." 1.
"Bekki breiða,
nú skal brúðr með mér
heim í sinni snúask;
hratat um mægi
mun hverjum þykkja;
heima skalat hvíld nema." 

2.
"Hvat er þat fira?
Hví ertu svá fǫlr um nasar?
Vartu í nótt með ná?
Þursa líki
þykki mér á þér vera;
ertattu til brúðar borinn." 

3.
"Alvíss ek heiti,
bý ek fyr jǫrð neðan,
á ek undir steini stað;
vagna vers
ek em á vit kominn;
bregði engi fǫstu heiti fira." 

4.
"Ek mun bregða
þvíat ek brúðar á
flest of ráð sem faðir.
Varka ek heima,
þá er þér heitit var,
at sá einn er gjǫfir með goðum." 

5.
"Hvat er þat rekka
er í ráðum telsk
fljóðs ins fagrglóa?
Fjarrafleina
þik munu fáir kunna;
hverr hefir þik baugum borit?" 

6.
"Vingþórr ek heiti,
ek hefi víða ratat,
sonr em ek Síðgrana;
at ósátt minni
skalattu þat it unga man hafa
ok þat gjaforð geta." 

7.
"Sáttir þínar
er ek vil snemma hafa
ok þat gjaforð geta;
eiga vilja,
heldr en án vera,
þat it mjallhvíta man." 

8.
"Meyjar ástum
muna þér verða,
vísi gestr, of varit,
ef þú ór heimi kannt
hverjum at segja
allt þat er ek vil vita. 

9.
Segðu mér þat, Alvíss,
ǫll of røk fira
vǫrumk, dvergr, at vitir
hvé sú jǫrð heitir
er liggr fyr alda sonum
heimi hverjum í." 

10.
"Jǫrð heitir með mǫnnum
en með ásum fold,
kalla vega vanir,
ígrœn jǫtnar,
álfar gróandi,
kalla aur uppregin." 

11.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá himinn heitir
er á kenndi
heimi hverjum í." 

12.
"Himinn heitir með mǫnnum
en hlýrnir með goðum,
kalla vindófni vanir,
uppheim jǫtnar,
álfar fagraræfr,
dvergar drjúpan sal." 

13.
"Segðu mér þat, Avlíss,
ǫll of røk fira
vǫrumk, dvergr, at vitir
hversu máni heitir
sá er menn sjá,
heimi hverjum í." 

14.
"Máni heitir með mǫnnum
en mýlinn með goðum,
kalla hverfanda hvél helju í,
skyndi jǫtnar,
en skin dvergar,
kalla álfar ártala." 

15.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sú sól heitir
er sjá alda synir
heimi hverjum í." 

16.
"Sól heitir með mǫnnum
en sunna með goðum,
kalla dvergar Dvalins leika,
eygló jǫtnar,
álfar fagrahvél,
alskír ása synir." 

17.
"Segðu mér þat, Alvíss,
ǫll of røk fira
vǫrumk, dvergr, at vitir
hvé þau ský heita
er skúrum blandask
heimi hverjum í." 

18.
"Ský heita með mǫnnum
en skúrván með goðum,
kalla vindflot vanir,
úrván jǫtnar,
álfar veðrmegin,
kalla í helju hjálm huliðs." 

19.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá vindr heitir
er víðast ferr
heimi hverjum í." 

20.
"Vindr heitir með mǫnnum
en váfuðr með goðum,
kalla gneggjuð ginnregin,
œpi jǫtnar,
álfar dynfara,
kalla í helju hviðuð." 

21.
"Segðu mér þat, Alvíss,
ǫll of røk fira
vǫrumk, dvergr, at vitir
hvé þat logn heitir
er liggja skal
heimi hverjum í." 

22.
"Logn heitir með mǫnnum
en lœgi með goðum,
kalla vindlot vanir,
ofhlý jǫtnar,
álfar dagsefa,
kalla dvergar dags veru." 

23.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá marr heitir
er menn róa
heimi hverjum í." 

24.
"Sær heitir með mǫnnum
en sílægja með goðum,
kalla vág vanir,
álheim jǫtnar,
álfar lagastaf,
kalla dvergar djúpan mar." 

25.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá eldr heitir
er brennr fyr alda sonum
heimi hverjum í." 

26.
"Eldr heitir með mǫnnum
en með ásum funi,
kalla vág vanir,
frekan jǫtnar
en forbrenni dvergar,
kalla í helju hrǫðuð." 

27.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá viðr heitir
er vex fyr alda sonum
heimi hverjum í." 

28.
"Viðr heitir með mǫnnum
en vallar fax með goðum,
kalla hlíðþang halir,
eldi jǫtnar
álfar fagrlima,
kalla vǫnd vanir." 

29.
"Segðu mér þat, Alvíss,
ǫll of røk fira
vǫrumk, dvergr,at vitir
hvé sú nótt heitir
in Nǫrvi kennda
heimi hverjum í." 

30.
"Nótt heitir með mǫnnum
en njól með goðum,
kalla grímu ginnregin,
óljós jǫtnar,
álfar svefngaman,
kalla dvergar draumnjǫrun." 

31.
"Segðu mér þat, Alvíss,
ǫll of røk fira
vǫrumk, dvergr, at vitir
hvé þat sáð heitir
er sá alda synir
heimi hverjum í." 

32.
"Bygg heitir með mǫnnum
en barr með goðum,
kalla vǫxt vanir,
æti jǫtnar,
álfar lagastaf,
kalla í helju hnipinn." 

33.
"Segðu mér þat, Alvíss,
ǫll of røk fira
vǫrumk, dvergr, at vitir
hvé þat ǫl heitir
er drekka alda synir
heimi hverjum í." 

34.
"Ǫl heitir með mǫnnum
en með ásum bjórr,
kalla veig vanir,
hreinalǫg jǫtnar,
en í helju mjǫð,
kalla sumbl Suttungs synir." 

35.
"Í einu brjósti
ek sák aldregi
fleiri forna stafi.
Miklum tálum
ek kveð tældan þik:
Uppi ertu, dvergr, of dagaðr,
nú skínn sól í sali!" Sigurðr gekk til stóðs Hjálpreks 
ok kaus sér af hest 
einn er Grani var kallaðr síðan. 
Þá var kominn Reginn til Hjálpreks, 
sonr Hreiðmars. 
Hann var hverjum manni hagari 
ok dvergr of vǫxt; 
hann var vitr, grimmr ok fjǫlkunnigr. 
Reginn veitti Sigurði fóstr 
ok kennslu ok elskaði hann mjǫk. 
Hann sagði Sigurði frá forellri sínu 
ok þeim atburðum at Óðinn ok Hœnir 
ok Loki hǫfðu komit til Andvarafors. 
Í þeim forsi var fjǫlði fiska. 
Einn dvergr hét Andvari. 
Hann var lǫngum í forsinum í 
geddu líki ok fekk sér þar matar. 
"Otr hét bróðir várr," kvað Reginn, 
"er opt fór í forsinn í otrs líki. 
Hann hafði tekit einn lax 
ok sat á árbakkanum ok át blundandi. 
Loki laust hann með steini til bana. 
Þóttust æsir mjǫk heppnir verit hafa 
ok flógu belg af otrinum. 
Þat sama kveld sóttu þeir gisting 
til Hreiðmars ok sýndu veiði sína. 
Þá tóku vér þá hǫndum ok lǫgðum þeim fjǫrlausn 
at fylla otrbelginn með gulli 
ok hylja útan ok með rauðu gulli. 
Þá sendu þeir Loka at afla gullsins. 
Hann kom til Ránar ok fekk net hennar 
ok fór þá til Andvarafors 
ok kastaði netinu fyrir gedduna, 
en hon hljóp í netit. 
Þá mælti Loki: 

1.
"Hvat er þat fiska
er renn flóði í,
kannat sér við víti varask?
Hǫfuð þitt
leystu helju ór,
finn mér lindar loga." 

2.
"Andvari ek heiti,
Óinn hét minn faðir,
margan hefi ek fors of farit;
aumlig norn
skóp oss í árdaga
at ek skylda í vatni vaða." 

3.
"Segðu þat, Andvari
kvað Loki
ef þú eiga vill
líf í lýða sǫlum:
Hver gjǫld fá
gumna synir,
ef þeir hǫggvask orðum á?" 

4.
"Ofrgjǫld fá
gumna synir,
þeir er Vaðgelmi vaða;
ósaðra orða,
hverr er á annan lýgr,
oflengi leiða limar." 

Loki sá allt gull þat er Andvari átti. 
En er hann hafði framreitt 
gullit þá hafði hann eptir einn hring, 
ok tók Loki þann af honum. 
Dvergrinn gekk inn í steininn ok mælti: 

5.
"Þat skal gull,
er Gustr átti,
brœðrum tveim
at bana verða
ok ǫðlingum
átta at rógi;
mun míns fjár
manngi njóta." 

Æsir reiddu Hreiðmari féit 
ok tráðu upp otrbelginn ok reistu á fœtr. 
Þá skyldu æsirnir 
hlaða upp gullinu ok hylja. 
En er þat var gǫrt gekk Hreiðmarr fram 
ok sá eitt granahár ok bað hylja. 
Þá dró Óðinn fram hringinn 
Andvaranaut ok hulði hárit. 

6.
"Gull er þér nú reitt
kvað Loki
en þú gjǫld hefir
mikil míns hǫfuðs;
syni þínum
verðra sæla skǫpuð,
þat verðr ykkarr beggja bani." 
Hreiðmarr sagði:

7.
"Gjafar þú gaft,
gaftattu ástgjafar,
gaftattu af heilum hug;
fjǫrvi yðru
skylduð ér firrðir vera,
ef ek vissa ek þat fár fyrir." 

8.
"Enn er verra
þat vita þykkjumk
niðja stríð um neppt;
jǫfra óborna
hygg ek þá enn vera
er þat er til hatrs hugat." 

9.
"Rauðu gulli
- kvað Hreiðmarr -
hygg ek mik ráða munu
svá lengi sem ek lifi;
hót þín
hræðumk ekki lyf,
of haldið heim heðan." 

Fáfnir ok Reginn krǫfðu Hreiðmarr niðgjalda 
eptir Otr bróður sinn. 
Hann kvað nei við. 
En Fáfnir lagði sverði 
Hreiðmar fǫður sinn sofanda. 
Hreiðmarr kallaði á dǫtr sínar: 

10.
"Lyngheiðr ok Lofnheiðr,
vitið mínu lífi farit,
mart er þat er þǫrf þjár." 
Lyngheiðr svaraði:

11.
"Fá mun systir,
þótt fǫður missi,
hefna hlýra harms." 

12.
"Al þú þó dóttur
- kvað Hreiðmarr
dís úlfhuguð,
ef þú getrat son
við siklingi;
fá þú mey mann
í meginþarfar,
þá mun þeirar sonr
þíns harms reka." 

Þá dó Hreiðmarr, en Fáfnir tók gullit allt. 
Þá beiddist Reginn at hafa fǫðurarf sinn, 
en Fáfnir galt þar nei við. 
Þá leitaði Reginn ráða við Lyngheiði 
systur sína hvernig 
hann skyldi heimta fǫðurarf sinn. 
Hon kvað: 

13.
"Bróður kveðja
skaltu blíðliga
arfs ok œðra hugar;
era þat hœft
at þú hjǫrvi skylir
kveðju Fáfni fjár." 
Þessa hluti sagði Reginn Sigurði. 
Einn dag er hann kom til 
húsa Regins var honum vel fagnat. 
Reginn kvað: 

14.
"Kominn er hingat
konr Sigmundar,
seggr inn snarráði,
til sala várra;
móð hefir meira
en maðr gamall,
ok er mér fangs vón
at frekum úlfi. 

15.
Ek mun fœða
fólkdjarfan gram,
nú er Yngva konr
með oss kominn;
sjá mun ræsir
ríkstr und sólu,
þrymr um ǫll lǫnd
ǫrlǫgsímu." 

Sigurðr var þá jafnan með Regin, 
ok sagði hann Sigurði at Fáfnir lá á Gnitaheiði 
ok var í orms líki. 
Hann átti œgishjalm er 
ǫll kvikendi hræddust við. 
Reginn gerði Sigurði sverð er Gramr hét. 
Þat var svá hvasst at hann brá því 
ofan í Rín ok lét reka ullarlagð fyrir straumi, 
ok tók í sundr lagðinn sem vatnit. 
Því sverði klauf Sigurðr í sundr steðja Regins. 
Eptir þat eggjaði Reginn Sigurð at vega Fáfni. 
Hann sagði: 

16.
"Hátt munu hlæja
Hundings synir,
þeir er Eylima
aldrs synjuðu,
ef meirr tiggja
munar at sœkja
hringa rauða
en hefnd fǫður." 
Hjálprekr konungr fekk Sigurði 
skipalið til fǫðurhefnda. 
Þeir fengu storm mikinn 
ok beittu fyrir bergsnǫs nakkvara. 
Maðr einn stóð á berginu ok kvað: 

17.
"Hverir ríða þar
Ræfils hestum
hávar unnir,
haf glymjanda?
Seglvigg eru
sveita stokkin,
munat vágmarar
vind um standask." 
Reginn svaraði:

18.
"Hér ro vér Sigurðr
á sætrjám,
er oss byrr gefinn
við bana sjálfan;
fellr brattr breki
brǫndum hæri,
hlunnvigg hrapa.
Hverr spyrr at því?" 

19.
"Hnikar hétu mik,
þá er hugin gladdi
Vǫlsungr ungi
ok vegit hafði;
nú máttu kalla
karl af bergi
Fengi eða Fjǫlni,
far vil ek þiggja." 
Þeir viku at landi ok gekk karl á skip, 
ok lægði þá veðrit. 

20.
"Segðu mér þat, Hnikarr,
alls þá hvárttveggja veizt,
goða heill ok guma,
hver bǫzt eru,
ef berjask skal,
heill at sverða svipun." 
Hnikarr kvað:

21.
"Mǫrg eru góð,
ef gumar vissi,
heill at sverða svipun;
dyggja fylgju
hygg ek ins døkkva vera
at hrottameiði hrafns. 

22.
Þat er annat,
ef þú ert út um kominn
ok ert á braut búinn,
tvá þú lítr
á tái standa
hróðrfúsa hali. 

23.
Þat er it þriðja,
ef þú þjóta heyrir
úlf und asklimum,
heilla auðit
verðr þér af hjálmstǫfum,
ef þú sér þá fyrri fara. 

24.
Engr skal gumna
í gǫgn vega
síð skínandi
systur mána;
þeir sigr hafa
er sjá kunnu,
hjǫrleiks hvatir,
eða hamalt fylkja. 

25.
Þat er fár mikit,
ef þú fœti drepr
þars þú at vígi veðr;
tálar dísir
standa þér á tvær hliðar
ok vilja þik sáran sjá. 

26.
Kemðr ok þveginn
skal kœnna hverr
ok at morgni mettr,
þvíat ósýnt er
hvar at aptni kømr;
illt er fyr heill at hrapa."
Sigurðr átti orrostu mikla við Lyngva Hundingsson 
ok brœðr hans. 
Þar fell Lyngvi ok þeir þrír brœðr. 
Eptir orrostu kvað Reginn: 

27.
"Nú er blóðugr ǫrn
bitrum hjǫrvi
bana Sigmundar
á baki ristinn.
Øngr er fremri,
sá er fold ryði,
hilmis arfi,
ok hugin gladdi." 
Heim fór Sigurðr til Hjálpreks. 
Þá eggjaði Reginn Sigurð til at vega Fáfni. Guðrún gekk þá til sævar er hon hafði drepit Atla, 
gekk hon út á sæinn ok vildi fara sér. 
Hon mátti eigi søkkva. 
Rak hana yfir fjǫrðinn á land Jónakrs konungs. 
Hann fekk hennar. 
Þeira synir váru þeir Sǫrli ok Erpr ok Hamðir. 
Þar fœddist upp Svanhildr Sigurðardóttir. 
Hon var gipt Jǫrmunrekk inum ríkja. 
Með honom var Bikki. 
Hann réð þat at Randvér konungs 
son skyldi taka hana. 
Þat sagði Bikki konungi. 
Konungr lét hengja Randvé 
en troða Svanhildi undir hrossafótum. 
En er þat spurði Guðrún 
þá kvaddi hon sonu sína. 

1.
Þá frá ek sennu
slíðrfengligsta,
trauð mál talið
af trega stórum,
er harðhuguð
hvatti at vígi
grimmum orðum
Guðrún sonu. 

2.
"Hví sitið,
hví sofið lífi?
hví tregrat ykkr
teiti at mæla,
er Jǫrmunrekkr
yðra systur,
unga at aldri,
jóm of traddi,
hvítum ok svǫrtum,
á hervegi,
grám gangtǫmum
Gotna hrossum? 

3.
Urðua it glíkir
þeim Gunnari,
né in heldr hugðir
sem var Hǫgni;
hennar mynduð it
hefna leita,
ef it móð ættið
minna brœðra
eða harðan hug
Húnkonunga." 

4.
Þá kvað þat Hamðir
inn hugumstóri:
"Lítt myndir þú
leyfa dáð Hǫgna,
þá er Sigurð vǫkðu
svefni ór;
bœkr váru þínar
inar bláhvítu
roðnar í vers dreyra,
fólgnar í valblóði. 

5.
Urðu þér ...
brœðra hefndir
slíðrar ok sárar,
er þú sonu myrðir;
knættim allir
Jǫrmunrekki
samhyggjendr
systur hefna. 

6.
Berið hnossir fram
Húnkonunga;
hefir þú okkr hvatta
at hjǫrþingi." 

7.
Hlæjandi Guðrún
hvarf til skemmu,
kumbl konunga
ór kerum valði,
síðar brynjur,
ok sonum fœrði;
hlóðusk móðgir
á mara bógu. 

8.
Þá kvað þat Hamðir
inn hugumstóri:
"Svá komak meir aptr
móður at vitja,
geir-Njǫrðr, hniginn
á Goðþjóðu,
at þú erfi
at ǫll oss drykkir,
at Svanhildi
ok sonu þína." 

9.
Guðrún grátandi
Gjúka dóttir,
gekk hon tregliga
á tái sitja
ok at telja
tárughlýra
móðug spjǫll
á margan veg: 

10.
"Þrjá vissa ek elda,
þrjá vissa ek arna,
var ek þrimr verum
vegin at húsi;
einn var mér Sigurðr
ǫllum betri,
er brœðr mínir
at bana urðu. 

11.
Svárra sára
sákat ek né kunna,
meirr þóttusk
mér um stríða,
er mik ǫðlingar
Atla gáfu. 

12.
Húna hvassa
hét ek mér at rúnum,
máttigak bǫlva
bœtr um vinna,
áðr ek hnóf hǫfuð
af Hniflungum. 

13.
Gekk ek til strandar,
grǫm vark nornum,
vilda ek hrinda
stríð grið þeira;
hófu mik, né drekkðu,
hávar bárur,
því ek land um sték,
at lifa skyldak. 

14.
Gekk ek á beð,
hugðak mér fyr betra,
þriðja sinni
þjóðkonungi;
ól ek mér jóð,
erfivǫrðu,
Jónakrs sonum. 

15.
En um Svanhildi
sátu þýjar,
er ek minna barna
bazt fullhugðak;
svá var Svanhildr
í sal mínum
sem væri sœmleitr
sólar geisli. 

16.
Gœdda ek gulli
ok guðvefjum,
áðr ek gæfak
Goðþjóðar til.
Þat er mér harðast
harma minna
of þann inn hvíta
hadd Svanhildar,
auri trǫddu
und jóa fótum. 

17.
En sá sárastr
er þeir Sigurð minn
sigri ræntan
í sæing vágu;
en sá grimmastr
er þeir Gunnari
fránir ormar,
til fjǫrs skriðu;
en sá hvassastr
er hjarta til,
konung óblauðan
kvikvan skáru. 

18.
Fjǫlð man ek bǫlva!
Beittu, Siguðr,
inn blakka mar,
hest inn hraðfœra
láttu hinig renna;
sitr eigi hér
snǫr né dóttir,
sú er Guðrúnu
gæfi hnossir. 

19.
Minnstu, Sigurðr,
hvat vit mæltum,
þá er vit á beð
bæði sátum:
at þú myndir mín,
móðugr vitja,
halr, ór helju,
en ek þín ór heimi. 

20.
Hlaðið ér, jarlar,
eikikǫstinn,
látið þann und hilmi
hæstan verða;
megi brenna brjóst
bǫlvafullt eldr,
... um hjarta
þiðni sorgir." 

21.
Jǫrlum ǫllum
óðal batni,
snótum ǫllum
sorg at minni
at þetta tregróf
um talit væri. Freyr, sonr Njarðar, hafði einn dag 
setzk í Hliðskjálf ok sá um heima alla. 
Hann sá í jǫtunheima ok sá þar mey fagra, 
þá er hon gekk frá skála fǫður síns til skemmu. 
Þar af fekk hann hugsóttir miklar. 
Skírnir hét skósveinn Freys. 
Njǫrðr bað hann kveðja Frey máls. 
Þá mælti Skaði: 

1.
"Rístu nú, Skírnir,
ok gakk at beiða
okkarn mála mǫg
ok þess at fregna
hveim inn fróði sé
ofreiði afi." 
Skírnir kvað:

2.
"Illra orða
er mér ón at ykkrum syni,
ef ek geng at mæla við mǫg
ok þess at fregna
hveim inn fróði sé
ofreiði afi." 
Skírnir kvað:

3.
"Segðu þat, Freyr,
fólkvaldi goða,
ok ek vilja vita,
hví þú einn sitr
ennlanga sali,
minn dróttinn, um daga." 
Freyr kvað:

4.
"Hví um segjak þér,
seggr inn ungi,
mikinn móðtrega?
Því at álfröðull
lýsir um alla daga
ok þeygi at mínum munum." 
Skírnir kvað:

5.
"Muni þína
hykka ek svá mikla vera
at þú mér, seggr, né segir,
þvíat ungir saman
várum í árdaga;
vel mættim tveir trúask." 
Freyr kvað:

6.
"Í Gymis gǫrðum
ek sá ganga
mér tíða mey;
armar lýstu
en af þaðan
allt lopt ok lǫgr. 

7.
Mær er mér tíðari
en manni hveim
ungum í árdaga;
ása ok álfa
þat vill engi maðr
at vit samt sém." 
Skírnir kvað:

8.
"Mar gefðu mér þá,
þann er mik um myrkvan beri
vísan vafrloga
ok þat sverð
er sjálft vegisk
við jǫtna ætt."
Freyr kvað:

9.
"Mar ek þér þann gef
er þik um myrkvan berr
vísan vafrloga,
ok þat sverð
er sjálft mun vegask,
ef sá er horskr er hefir." 
Skírnir mælti við hestinn:

10.
"Myrkt er úti,
mál kveð ek okkr fara
úrig fjǫll yfir,
þursa þjóð yfir;
báðir vit komumk,
eða okkr báða tekr
sá inn ámáttki jǫtunn." 
Skírnir reið í jǫtunheima til Gymisgarða. 
Þar váru hundar ólmir ok bundnir 
fyrir skíðgarðs hliði þess er um sal Gerðar var. 
Hann reið at þar er 
féhirðir sat á haugi og kvaddi hann: 

11.
"Segðu þat, hirðir,
er þú á haugi sitr
ok varðar alla vega,
hvé ek at annspilli
komumk ins unga mans
fyr greyjum Gymis." 
Hirðir kvað:

12.
"Hvárt ertu feigr
eða ertu fram genginn?
annspillis vanr
þú skalt æ vera
góðrar meyjar Gymis." 
Skírnir kvað:

13.
"Kostir ro betri
heldr en at kløkkva sé,
hveim er fúss er fara;
einu dœgri
mér var aldr um skapaðr
ok allt líf um lagit." 
Gerðr kvað:

14.
"Hvat er þat hlym hlymja
er ek heyri nú til
ossum rǫnnum í?
Jǫrð bifask,
en allir fyrir
skjálfa garðar Gymis." 
Ambátt kvað:

15.
"Maðr er hér úti,
stiginn af mars baki,
jó lætr til jarðar taka." 
Gerðr kvað:

16.
"Inn bið þú hann ganga
í okkarn sal
ok drekka inn mæra mjǫð;
þó ek hitt óumk
at hér úti sé
minn bróðurbani. 

17.
Hvat er þat álfa
né ása sona
né víssa vana?
Hví þú einn um komt
eikinn fúr yfir
ór salkynni at sjá?" 
Skírnir kvað:

18.
"Emkat ek álfa
né ása sona
né víssa vana;
þó ek einn um komk
eikinn fúr yfir
yður salkynni at sjá. 

19.
Epli ellifu
hér hefi ek algullin,
þau mun ek þér, Gerðr, gefa,
frið at kaupa,
at þú þér Frey kveðir
óleiðastan lifa." 
Gerðr kvað:

20.
"Epli ellifu
ek þigg aldregi
at mannskis munum,
né vit Freyr,
meðan okkart fjǫr lifir,
byggjum bæði saman." 
Skírnir kvað:

21.
"Baug ek þér þá gef,
þann er brenndr var
með ungum Óðins syni;
átta eru jafnhǫfgir
er af drjúpa
ina níundu hverja nótt." 
Gerðr kvað:

22.
"Baug ek þikkak,
þótt brenndr sé
með ungum Óðins syni;
era mér gulls vant
í gǫrðum Gymis
at deila fé fǫður." 
Skírnir kvað:

23.
"Sér þú þenna mæki, mær,
mjóvan, málfán,
er ek hefi í hendi hér?
Hǫfuð hǫggva
ek mun þér hálsi af,
nema þú mér sætt segir." 
Gerðr kvað:

24.
"Ánauð þola
ek vil aldregi
at mannskis munum;
þó ek hins get,
ef it Gymir finnisk
vígs ótrauðir,
at ykkr vega tíði." 
Skírnir kvað:

25.
"Sér þú þenna mæki, mær,
mjóvan, málfán,
er ek hef í hendi hér?
Fyr þessum eggjum
hnígr sá inn aldni jǫtunn,
verðr þinn feigr faðir. 

26.
Tamsvendi ek þik drep,
en ek þik temja mun,
mær, at mínum munum;
þar skaltu ganga,
er þik gumna synir
síðan æva sé. 

27.
Ara þúfu á
skaltu ár sitja,
horfa heimi ór,
snugga heljar til;
matr sé þér meirr leiðr
en manna hveim
inn fráni ormr með firum. 

28.
At undrsjónum þú verðir
er þú út kømr,
á þik Hrímnir hari,
á þik hotvetna stari;
víðkunnari þú verðir
en vǫrðr með goðum,
gapi þú grindum frá. 

29.
Tópi ok ópi,
tjǫsull ok óþoli,
vaxi þér tár með trega.
Seztu niðr,
en ek mun segja þér
sváran súsbreka
ok tvennan trega. 

30.
Tramar gneypa
þik skulu gerstan dag
jǫtna gǫrðum í;
til hrímþursa hallar
þú skalt hverjan dag
kranga kosta laus,
kranga kosta vǫn;
grát at gamni
skaltu í gǫgn hafa
ok leiða með tárum trega. 

31.
Með þursi þríhǫfðuðum
þú skalt æ nara,
eða verlaus vera;
þitt geð grípi,
þik morn morni;
ver þú sem þistill,
sá er var þrunginn
í ǫnn ofanverða. 

32.
Til holts ek gekk
ok til hrás viðar
gambantein at geta,
gambantein ek gat. 

33.
Reiðr er þér Óðinn,
reiðr er þér Ásabragr,
þik skal Freyr fjásk,
in fyrinilla mær,
en þú fengit hefir
gambanreiði goða. 

34.
Heyri jǫtnar,
heyri hrímþursar,
synir Suttunga,
sjálfir ásliðar,
hvé ek fyrirbýð,
hvé ek fyrirbanna
manna glaum mani,
manna nyt mani. 

35.
Hrímgrímnir heitir þurs
er þik hafa skal
fyr nágrindr neðan;
þar þér vílmegir
á viðar rótum
geita hland gefi;
œðri drykkju
fá þú aldregi,
mær, at þínum munum,
mær, at mínum munum. 

36.
Þurs ríst ek þér
ok þrjá stafi,
ergi ok œði
ok óþola;
svá ek þat af ríst
sem ek þat á reist,
ef gørask þarfar þess." 
Gerðr kvað:

37.
"Heill ver þú nú heldr, sveinn!
ok tak við hrímkálki
fullum forns mjaðar;
þó hafða ek þat ætlat
at myndak aldregi
unna vaningja vel." 
Skírnir kvað:

38.
"Ørindi mín
vil ek ǫll vita,
áðr ek ríða heim heðan,
nær þú á þingi
munt inum þroska
nenna Njarðar syni." 
Gerðr kvað:

39.
"Barri heitir,
er vit bæði vitum,
lundr lognfara;
en ept nætr níu
þar mun Njarðar syni
Gerðr unna gamans." 
Þá reið Skírnir heim. 
Freyr stóð úti ok kvaddi hann ok spurði tíðinda: 

40.
"Segðu mér þat, Skírnir,
áðr þú verpir sǫðli af mar
ok þú stígir feti framarr,
hvat þú árnaðir
í jǫtunheima
þíns eða míns munar." 
Skírnir kvað:

41.
"Barri heitir,
er vit báðir vitum,
lundr lognfara;
en ept nætr níu
þar mun Njarðar syni
Gerðr unna gamans." 
Freyr kvað:

42.
"Lǫng er nótt,
langar ro tvær,
hvé um þreyjak þrjár?
opt mér mánaðr
minni þótti
en sjá hálf hýnótt." Hrauðungr konungr átti tvá sonu; 
hét annarr Agnarr en annarr Geirrøðr. 
Agnarr var tíu vetra en Geirrøðr átta vetra. 
Þeir reru tveir á báti með dorgar sínar at smáfiski. 
Vindr rak þá í haf út. 
Í náttmyrkri brutu þeir við land ok gengu upp, 
fundu kotbónda einn. Þar váru þeir um vetrinn. 
Kerling fóstraði Agnar en karl 
fóstraði Geirrøð ok kenndi honum ráð. 
At vári fekk karl þeim skip. 
En er þau kerling leiddu þá til strandar, 
þá mælti karl einmæli við Geirrøð. 
Þeir fengu byr ok kvómu ti
 støðva føður síns. 
Geirrøðr var fram í skipi. 
Hann hljóp upp á land en hratt út skipinu ok 
mælti: Farðu þar er smyl hafi þik!
Skipit rak í haf út, 
en Geirrøðr gekk upp til bæjar. 
Honum var þar vel fagnat. 
Þá var faðir hans andaðr. 
Var þá Geirrøðr til konungs 
tekinn ok varð maðr ágætr. 
Óðinn ok Frigg sátu í Hliðskjálf 
ok sá um heima alla. 
Óðinn mælti: 
Sér þú Agnar fóstra þinn, hvar hann elr bǫrn 
við gýgi í hellinum? 
En Geirrøðr fóstri minn er 
konungr ok sitr nú at landi.
Frigg segir: 
Hann er matníðingr sá at hann kvelr gesti sína 
ef honum þykkja of margir koma.
Óðinn segir at þat er in mesta lygi. 
Þau veðja um þetta mál. 
Frigg sendi eskismey sína, 
Fullu, til Geirrøðar. 
Hon bað konung varask at eigi fyrirgerði honum 
fjǫlkunnigr maðr, sá er þar var kominn í land, 
ok sagði þat mark á at 
engi hundr var svá ólmr 
at á hann myndi hlaupa. 
En þat var inn mesti hégómi 
at Geirrøðr væri eigi matgóðr. 
Ok þó lætr hann handtaka þann 
mann er eigi vildu hundar á ráða. 
Sá var í feldi blám ok nefndist 
Grímnir og sagði ekki fleira frá sér, 
þótt hann væri at spurðr. 
Konungr lét hann pína til sagna ok 
setja milli elda tveggja, 
ok sat hann þar átta nætr. 
Geirrøðr konungr átti son tíu vetra gamlan, 
ok hét Agnarr eptir bróður hans. 
Agnarr gekk at Grímni ok 
gaf honum horn fullt at drekka, 
sagði at konungr gørði illa 
er hann lét pínda han saklausan. 
Grímnir drakk af. 
Þá var eldrinn svá kominn 
at feldrinn brann af Grímni. 
Hann kvað: 

1.
Heitr ertu, hripuðr,
ok heldr til mikill;
gǫngumk firr, funi!
loði sviðnar,
þótt ek á lopt berak,
brennumk feldr fyrir.

2.
Átta nætr
sat ek milli elda hér,
svá at mér manngi mat né bauð,
nema einn Agnarr
er einn skal ráða,
Geirrøðar sonr,
gotna landi.

3.
Heill skaltu, Agnarr,
alls þik heilan biðr
Veratýr vera;
eins drykkjar
þú skalt aldregi
betri gjǫld geta.

4.
Land er heilagt
er ek liggja sé
ásum ok alfum nær;
en í Þrúðheimi
skal Þórr vera,
unz um rjúfask regin. 

5.
Ýdalir heita,
þar er Ullr hefir
sér um gǫrva sali;
Álfheim Frey
gáfu í árdaga
tívar at tannfé.

6.
Bœr er sá inn þriði,
er blíð regin
silfri þǫkðu sali;
Valaskjálf heitir
er vélti sér
áss í árdaga.

7.
Søkkvabekkr heitir inn fjórði,
en þar svalar knegu
unnir yfir glymja;
þar þau Óðinn ok Sága
drekka um alla daga
glǫð ór gullnum kerum.

8.
Glaðsheimr heitir inn fimmti,
þars in gullbjarta
Valhǫll víð of þrumir;
en þar Hroptr
kýss hverjan dag
vápndauða vera.

9.
Mjǫk er auðkennt
þeim er til Óðins koma
salkynni at sja:
skǫptum er rann rept,
skjǫldum er salr þakiðr,
brynjum um bekki strát.

10.
Mjǫk er auðkennt
þeim er til Óðins koma
salkynni at sjá:
vargr hangir
fyr vestan dyrr,
ok drúpir ǫrn yfir.

11.
Þrymheimr heitir inn sétti
er Þjazi bjó,
sá inn ámáttki jǫtunn;
en nú Skaði byggvir,
skír brúðr goða,
fornar tóptir fǫður.

12.
Breiðablik eru in sjaundu,
en þar Baldr hefir
sér um gǫrva sali,
á því landi
er ek liggja veit
fæsta feiknstafi.

13.
Himinbjǫrg eru in áttu,
en þar Heimdall
kveða valda véum;
þar vǫrðr goða
drekkr í væru ranni
glaðr inn góða mjǫð.

14.
Fólkvangr er inn níundi,
en þar Freyja ræðr
sessa kostum í sal;
hálfan val
hon kýss hverjan dag,
en hálfan Óðinn á.

15.
Glitnir er inn tíundi,
hann er gulli studdr
ok silfri þakðr it sama;
en þar Forseti
byggir flestan dag
ok svæfir allar sakir.

16.
Nóatún eru in elliptu,
en þar Njǫrðr hefir
sér um gǫrva sali,
manna þengill
inn meins vani
hátimbruðum hǫrgi ræðr.

17.
Hrísi vex
ok há grasi
Víðars land viði;
en þar mǫgr of læzk
af mars baki
frœkn at hefna fǫður.

18.
Andhrímnir
lætr í Eldhrímni
Sæhrímni soðinn,
fleska bezt;
en þat fáir vitu,
við hvat einherjar alask.

19.
Gera ok Freka
seðr gunntamiðr
hróðigr Herjafǫður;
en við vín eitt
vápngǫfugr
Óðinn æ lifir.

20.
Huginn ok Muninn
fljúga hverjan dag
jǫrmungrund yfir;
óumk ek of Hugin
at hann aptr né komit,
þó sjámk meir um Munin.

21.
Þýtr Þund,
unir Þjóðvitnis
fiskr flóði í;
árstraumr
þykkir ofmikill
valglaumni at vaða.

22.
Valgrind heitir
er stendr velli á
heilǫg fyr helgum durum;
forn er sú grind,
en þat fáir vitu,
hvé hon er í lás lokin.

23.
Fimm hundruð dura
ok um fjórum tøgum,
svá hygg ek at Valhǫllu vera;
átta hundruð einherja
ganga senn ór einum durum,
þá er þeir fara at vitni at vega.

24.
Fimm hundruð gólfa
ok um fjórum tøgum,
svá hygg ek Bilskirni með bugum;
ranna þeira
er ek rept vita
míns veit ek mest magar.

25.
Heiðrún heitir geit
er stendr hǫllu á Herjafǫðrs
ok bítr af Læraðs limum;
skapker fylla
hon skal ins skíra mjaðar,
knáat sú veig vanask.

26.
Eikþyrnir heitir hjǫrtr
er stendr á hǫllu Herjafǫðrs
ok bítr af Læraðs limum;
en af hans hornum
drýpr í Hvergelmi,
þaðan eigu vǫtn ǫll vega.

27.
Síð ok Víð,
Sœkin ok Eikin,
Svǫl ok Gunnþró,
Fjǫrm ok Fimbulþul,
Rín ok Rennandi,
Gipul ok Gǫpul,
Gǫmul ok Geirvimul,
þær hverfa um hodd goða,
Þyn ok Vín,
Þǫll ok Hǫll,
Gráð ok Gunnþorin.

28.
Vína heitir enn,
ǫnnur Vegsvinn,
þriðja Þjóðnuma,
Nyt ok Nǫt,
Nǫnn ok Hrǫnn,
Slíð ok Hríð,
Sylgr ok Ylgr,
Víð ok Ván,
Vǫnd ok Strǫnd,
Gjǫll ok Leiptr,
þær falla gumnum nær
en falla til heljar heðan.

29.
Kǫrmt ok Ǫrmt
ok Kerlaugar tvær,
þær skal Þórr vaða
dag hvern
er hann dœma ferr
at aski Yggdrasils,
þvíat ásbrú
brenn ǫll loga,
heilǫg vǫtn hlóa.

30.
Glaðr ok Gyllir,
Glær ok Skeiðbrimir,
Silfrintoppr ok Sinir,
Gísl ok Falhófnir,
Gulltoppr ok Léttfeti,
þeim ríða æsir jóm
dag hvern
er þeir dœma fara
at aski Yggdrasils.

31.
Þríar rœtr
standa á þría vega
undan aski Yggdrasils;
Hel býr undir einni,
annarri hrímþursar,
þriðju mennskir menn.

32.
Ratatoskr heitir íkorni
er renna skal
at aski Yggdrasils;
arnar orð
hann skal ofan bera
ok segja Niðhǫggvi niðr.

33.
Hirtir eru ok fjórir,
þeirs af hœfingar á
gaghálsir gnaga:
Dáinn ok Dvalinn,
Dúneyrr ok Duraþrór.

34.
Ormar fleiri
liggja undir aski Yggdrasils
en þat of hyggi hverr ósviðra apa:
Góinn ok Móinn,
þeir eru Grafvitnis synir,
Grábakr ok Grafvǫlluðr,
Ofnir ok Sváfnir,
hygg ek at æ skyli
meiðs kvistu má.

35.
Askr Yggdrasils
drýgir erfiði
meira en menn um viti:
hjǫrtr bítr ofan,
en á hliðu fúnar,
skerðir Niðhǫggr neðan.

36.
Hrist ok Mist
vil ek at mér horn beri,
Skeggjǫld ok Skǫgul,
Hildr ok Þrúðr,
Hlǫkk ok Herfjǫtur,
Gǫll ok Geirǫlul,
Randgríðr ok Ráðgríðr
ok Reginleif;
þær bera einherjum ǫl.

37.
Árvakr ok Alsviðr
þeir skulu upp heðan
svangir sól draga;
en und þeira bógum
fálu blíð regin,
æsir, ísarnkol.

38.
Svalinn heitir,
hann stendr sólu fyrir,
skjǫldr skínanda goði;
bjǫrg ok brim
ek veit at brenna skulu
ef hann fellr í frá.

39.
Skǫll heitir úlfr
er fylgir inu skírleita goði
til varna viðar;
en annarr Hati,
hann er Hróðvitnis sonr,
sá skal fyr heiða brúði himins.

40.
Ór Ymis holdi
var jǫrð um skǫpuð,
en ór sveita sær,
bjǫrg ór beinum,
baðmr ór hári,
en ór hausi himinn.

41.
En ór hans brám
gerðu blíð regin
Miðgarð manna sonum;
en ór hans heila
váru þau in harðmóðgu
ský ǫll of skǫpuð.

42.
Ullar hylli hefir
ok allra goða
hverr er tekr fyrstr á funa,
þvíat opnir heimar
verða of ása sonum,
þá er hefja af hvera.

43.
Ívalda synir
gengu í árdaga
Skíðblaðni at skapa,
skipa bezt,
skírum Frey,
nýtum Njarðar bur.

44.
Askr Yggdrasils,
hann er œðstr viða
en Skíðblaðnir skipa,
Óðinn ása
en jóa Sleipnir,
Bilrǫst brúa
en Bragi skálda,
Hábrók hauka
en hunda Garmr.

45.
Svipum hefi ek nú yppt
fyr sigtíva sonum,
við þat skal vilbjǫrg vaka;
ǫllum ásum
þat skal inn koma
Ægis bekki á,
Ægis drekku at.

46.
Hétumk Grímr,
hétumk Gangleri,
Herjan ok Hjálmberi,
Þekkr ok Þriði,
Þundr ok Uðr,
Helblindi ok Hár;

47.
Saðr ok Svipall
ok Sanngetall,
Herteitr ok Hnikarr,
Bileygr, Báleygr,
Bǫlverkr, Fjǫlnir,
Grímr ok Grímnir,
Glapsviðr ok Fjǫlsviðr;

48.
Síðhǫttr, Síðskeggr,
Sigfǫðr, Hnikuðr,
Alfǫðr, Valfǫðr,
Atríðr ok Farmatýr;
einu nafni
hétumk aldregi,
síz ek með fólkum fór.

49.
Grímni mik hétu
at Geirrøðar
en Jálk at Ásmundar,
en þá Kjalar,
er ek kjálka dró;
Þrór þingum at,
Viðurr at vígum,
Óski ok Ómi,
Jafnhár ok Biflindi,
Gǫndlir ok Hárbarðr með goðum;

50.
Sviðurr ok Sviðrir
er ek hét at Søkkmímis,
ok dulða ek þann inn aldna jǫtun,
þá er ek Miðvitnis vark,
ins mæra burar,
orðinn einbani.

51.
Ǫlr ertu, Geirrøðr!
hefr þú ofdrukkit;
miklu ertu hnugginn
er þú ert mínu gengi,
ǫllum einherjum
ok Óðins hylli.

52.
Fjǫlð ek þér sagða,
en þú fátt of mant,
of þik véla vinir;
mæki liggja
ek sé míns vinar
allan í dreyra drifinn.

53.
Eggmóðan val
nú mun Yggr hafa,
þitt veit ek líf of liðit;
úfar ro dísir,
nú knáttu Óðin sjá,
nálgastu mik ef þú megir!

54.
Óðinn ek nú heiti,
Yggr ek áðan hét,
hétumk Þundr fyrir þat,
Vakr ok Skilfingr,
Váfuðr ok Hroptatýr,
Gautr ok Jálkr með goðum,
Ofnir ok Sváfnir,
er ek hygg at orðnir sé
allir af einum mér.

Geirrøðr konungr sat ok hafði 
sverð um kné sér ok brugðit til miðs. 
En er hann heyrði at Óðinn var þar kominn 
þá stóð hann upp ok 
vildi taka Óðin frá eldinum. 
Sverðit slapp ór hendi honum, 
vissu hjǫltin niðr. 
Konungr drap fœti ok steypðist áfram, 
en sverðit stóð í gǫgnum hann, 
ok fekk hann bana. 
Óðinn hvarf þá. 
En Agnarr var þar konungr lengi síðan.Eptir dauða Brynhildar váru gǫr bál tvau, 
annat Sigurði ok brann þat fyrr, 
enn Brynhildr var á ǫðru brennd, 
ok var hon í reið þeiri er 
guðvefjum var tjǫlduð. 
Svá er sagt at Brynhildr 
ók með reiðinni á helveg 
ok fór um tún þar er gýgr nǫkkur bjó. 
Gýgrin kvað: 

1.
"Skaltu í gǫgnum
ganga eigi
grjóti studda
garða mína;
betr semði þér
borða at rekja
heldr en vitja
vers annarrar. 

2.
Hvat skaltu vitja
af Vallandi,
hvarfúst hǫfuð,
húsa minna?
Þú hefir, Vár gulls,
ef þik vita lystir,
mild af hǫndum
manns blóð þvegit." 

3.
"Bregðu eigi mér,
brúðr ór steini,
þótt ek værak
í víkingu;
ek mun okkur
œðri þykkja
hvars menn eðli
okkart kunna." 

4.
"Þú vart, Brynhildr
Buðla dóttir,
heilli verstu
í heim borin;
þú hefir Gjúka
of glatat bǫrnum
ok búi þeira
brugðit góðu." 

5.
"Ek mun segja þér,
svinn ór reiðu,
vitlaussi mjǫk,
ef þik vita lystir,
hvé gørðu mik
Gjúka arfar
ástalausa
ok eiðrofa. 

6.
Lét hami vára
hugfullr konungr
átta systra
undir eik borit;
var ek vetra tólf,
ef þik vita lystir,
er ek ungum gram
eiða seldak.

7.
Hétu mik allir
í Hlymdǫlum
Hildi undir hjálmi,
hverr er kunni. 

8.
Þá lét ek gamlan
á Goðþjóðu
Hjálm-Gunnar næst
heljar ganga;
gaf ek ungum sigr
Auðu bróður;
þar varð mér Óðinn
ofreiðr of þat. 

9.
Lauk hann mik skjǫldum
í Skatalundi
rauðum ok hvítum,
randir snurtu;
þann bað hann slíta
svefni mínum
er hvergi lands
hræðask kynni. 

10.
Lét um sal minn
sunnanverðan
hávan brenna
her alls viðar;
þar bað hann einn þegn
yfir at ríða,
þanns mér fœrði gull,
þats und Fáfni lá. 

11.
Reið góðr Grana
gullmiðlandi,
þars fóstri minn
fletjum stýrði;
einn þótti hann þar
ǫllum betri
víkingr Dana,
í verðungu. 

12.
Sváfu við ok unðum
í sæing einni
sem hann minn bróðir
um borinn væri;
hvártki knátti
hǫnd yfir annat
átta nóttum
okkart leggja. 

13.
Því brá mér Guðrún
Gjúka dóttir
at ek Sigurði
svæfak á armi;
þar varð ek þess vís,
er ek vildigak,
at þau véltu mik
í verfangi. 

14.
Munu við ofstríð
alls til lengi
konur ok karlar
kvikvir fœðask;
vit skulum okkrum
aldri slíta
Sigurðr saman.
Sǫkkstu, gýgjar kyn." Svá segja menn í fornum sǫgum 
at einnhverr af ásum, 
sá er Heimdallr hét, 
fór ferðar sinnar ok fram 
með sjóvarstrǫndu nǫkkurri, 
kom at einum húsabœ ok nefndist Rígr.  
Eptir þeiri sǫgu er kvæði þetta: 

1.
Ár kváðu ganga
grœnar brautir
ǫflgan ok aldinn
ás kunnigan,
ramman ok rǫskvan
Ríg stíganda. 

2.
Gekk hann meirr at þat
miðrar brautar;
kom hann at húsi,
hurð var á gætti;
inn nam at ganga,
eldr var á golfi;
hjón sátu þar
hár at arni,
Ái ok Edda,
aldinfalda. 

3.
Rígr kunni þeim
ráð at segja;
meir settisk hann
miðra fletja,
en á hlið hvára
hjón salkynna. 

4.
Þá tók Edda
økkvinn hleif,
þungan ok þykkvan,
þrunginn sáðum;
bar hon meirr at þat
miðra skutla,
soð var í bolla,
setti á bjóð;
var kálfr soðinn,
krása beztr. 

5.
Rígr kunni þeim
ráð at segja;
reis hann upp þaðan,
rézk at sofna;
meirr lagðisk hann
miðrar rekkju,
en á hlið hvára
hjón salkynna. 

6.
Þar var hann at þat
þríar nætr saman;
gekk hann meirr at þat
miðrar brautar;
liðu meir at þat
mánuðr níu. 

7.
Jóð ól Edda
jósu vatni,
hǫrvi svartan,
hétu Þræl. 

8.
Hann nam at vaxa
ok vel dafna;
var þar á hǫndum
hrokkit skinn,
kropnir knúar,
fingr digrir,
fúlligt andlit,
lotr hryggr,
langir hælar. 

9.
Nam han meirr at þat
magns of kosta,
bast at binda,
byrðar gørva;
bar hann heim at þat
hrís gerstan dag. 

10.
Þar kom at garði
gengilbeina,
aurr var á iljum,
armr sólbrunninn,
niðrbjúgt er nef,
nefndisk Þír. 

11.
Miðra fletja
meirr settisk hon;
sat hjá henni
sonr húss;
rœddu ok rýndu,
rekkju gørðu
Þræll ok Þír
þrungin dœgr. 

12.
Bǫrn ólu þau,
bjuggu ok unðu;
hygg ek at héti
Hreimr ok Fjósnir,
Klúrr ok Kleggi,
Kefsir, Fúlnir,
Drumbr, Digraldi,
Drǫttr ok Hǫsvir.
Lútr ok Leggjaldi,
lǫgðu garða,
akra tǫddu,
unnu at svínum,
geita gættu,
grófu torf. 

13.
Dœtr váru þær
Drumba ok Kumba,
Økkvinkálfa
ok Arinnefja,
Ysja ok Ambátt,
Eikintjasna,
Tǫtrughypja
ok Trǫnubeina.
Þaðan eru komnar
þræla ættir. 

14.
Gekk Rígr at þat
réttar brautir,
kom hann at hǫllu,
hurð var á skíði,
inn nam at ganga,
eldr var á golfi,
hjón sátu þar,
heldu á sýslu. 

15.
Maðr teglði þar
meið til rifjar;
var skegg skapat,
skǫr var fyrir enni,
skyrtu þrǫngva,
skokkr var á gólfi. 

16.
Sat þar kona,
sveigði rokk,
breiddi faðm,
bjó til váðar;
sveigr var á hǫfði,
smokkr var á bringu,
dúkr var á halsi,
dvergar á ǫxlum.
Afi ok Amma
áttu hús. 

17.
Rígr kunni þeim
ráð at segja;
reis frá borði,
réð at sofna;
meirr lagðisk hann
miðrar rekkju,
en á hlið hvára
hjón salkynna. 

18.
Þar var hann at þat
þríar nætr saman;
gekk han meirr at þat
miðrar brautar;
liðu meirr at þat
mánuðr níu. 

19.
Jóð ól Amma
jósu vatni,
kǫlluðu Karl,
kona sveip ripti,
rauðan ok rjóðan,
riðuðu augu. 

20.
Hann nam at vaxa
ok vel dafna,
øxn nam at temja,
arðr at gørva,
hús at timbra
ok hlǫður smíða,
karta at gørva
ok keyra plóg. 

21.
Heim óku þá
hanginluklu,
geitakyrtlu,
giptu Karli;
Snør heitir sú,
settisk undir ripti;
bjuggu hjón,
bauga deildu,
breiddu blæjur
ok bú gørðu. 

22.
Bǫrn ólu þau,
bjuggu ok unðu;
hét Halr ok Drengr,
Hǫlðr, Þegn ok Smiðr,
Breiðr, Bóndi,
Bundinskeggi,
Búi ok Boddi,
Brattskeggr ok Seggr. 

23.
Enn hétu svá
ǫðrum nǫfnum:
Snót, Brúðr, Svanni,
Svarri, Sprakki,
Fljóð, Sprund ok Víf,
Feima, Ristill.
Þaðan eru komnar
karla ættir. 

24.
Gekk Rígr þaðan
réttar brautir;
kom hann at sal,
suðr horfðu dyrr,
var hurð hnigin,
hringr var í gætti. 

25.
Gekk hann inn at þat;
gólf var strát;
sátu hjón,
sásk í augu,
Faðir ok Móðir,
fingrum at leika. 

26.
Sat húsgumi
ok sneri streng,
álm of bendi,
ǫrvar skepti,
en húskona
hugði at ǫrmum,
strauk of ripti,
sterti ermar. 

27.
Keisti fald,
kinga var á bringu,
síðar slœður,
serk bláfán;
brún bjartari,
brjóst ljósara,
háls hvítari
hreinni mjǫllu. 

28.
Rígr kunni þeim
ráð at segja;
meirr settisk hann
miðra fletja,
en á hlið hvára
hjón salkynna. 

29.
Þá tók Móðir
merkðan dúk,
hvítan af hǫrvi,
hulði bjóð;
hon tók at þat
hleifa þunna,
hvíta af hveiti,
ok hulði dúk. 

30.
Framm setti hon
skutla fulla ,
silfri varða,
setti á bjóð,
fán ok fleski
ok fugla steikða;
vín var í kǫnnu,
varðir kálkar;
drukku ok dœmðu,
dagr var á sinnum. 

31.
Rígr kunni þeim
ráð at segja;
reis Rígr at þat,
rekkju gerði.
Þar var hann at þat
þríar nætr saman;
gekk hann meirr at þat
miðrar brautar;
liðu meirr at þat
mánuðr níu. 

32.
Svein ól Móðir,
silki vafði,
jósu vatni,
Jarl létu heita;
bleikt var hár,
bjartir vangar,
ǫtul váru augu
sem yrmlingi. 

33.
Upp óx þar
Jarl á fletjum;
lind nam at skelfa,
leggja strengi,
álm at beygja,
ǫrvar skepta,
flein at fleygja,
frǫkkur dýja,
hestum ríða,
hundum verpa,
sverðum bregða,
sund at fremja. 

34.
Kom þar ór runni
Rígr gangandi,
Rígr gangandi,
rúnar kendi;
sitt gaf heiti,
son kvezk eiga;
þann bað hann eignask
óðalvǫllu,
óðalvǫllu,
aldnar byggðir. 

35.
Reið hann meirr þaðan
myrkvan við,
hélug fjǫll,
unz at hǫllu kom;
skapt nam at dýja,
skelfði lind,
hesti hleypði
ok hjǫrvi brá;
víg nam at vekja,
vǫll nam at rjóða,
val nam at fella,
vá til landa. 

36.
Réð hann einn at þat
átján búum,
auð nam skipta,
ǫllum veita
meiðmar ok mǫsma,
mara svangrifja,
hringum hreytti,
hjó sundr baug. 

37.
Óku ærir
úrgar brautir,
kómu at hǫllu,
þar er Hersir bjó;
mœtti hann
mjófingraða,
hvítri ok horskri,
hétu Ernu. 

38.
Báðu hennar
ok heim óku,
giptu Jarli,
gekk hon und líni;
saman bjuggu þau
ok sér unðu,
ættir jóku
ok aldrs nutu. 

39.
Burr var inn elzti
en Barn annat,
Jóð ok Aðal,
Arfi, Mǫgr,
Niðr ok Niðjungr,
námu leika
Sonr ok Sveinn,
sund ok tafl
Kundr hét einn,
Konr var inn yngsti. 

40.
Upp óxu þar
Jarli bornir,
hesta tǫmðu,
hlífar bendu,
skeyti skófu,
skelfðu aska. 

41.
En Konr ungr
kunni rúnar,
ævinrúnar
ok aldrrúnar;
meirr kunni hann
mǫnnum bjarga,
eggjar deyfa,
ægi lægja. 

42.
Klǫk nam fugla,
kyrra elda,
sœfa ok svefja,
sorgir lægja,
afl ok eljun
átta manna. 

43.
Hann við Ríg jarl
rúnar deildi,
brǫgðum beitti
ok betr kunni;
þá ǫðlaðisk
ok þá eiga gat
Rígr at heita,
rúnar kunna. 

44.
Reið Konr ungr
kjǫrr ok skóga,
kólfi fleygði,
kyrrði fugla. 

45.
Þá kvað þat kráka,
sat kvisti ein:
"Hvat skaltu, Konr ungr,
kyrra fugla?
Heldr mætti þér
hestum ríða,
ok her fella. 

46.
Á Danr ok Danpr
dýrar hallir,
œðra óðal
en ér hafið;
þeir kunnu vel
kjól at ríða,
egg at kenna,
undir rjúfa."Herkja hét ambótt Atla; 
hon hafði verit frilla hans. 
Hon sagði Atla at hon hefði sét Þjóðrek 
ok Guðrúnu bæði saman. 
Atli var þá allókátr. 
Þá kvað Guðrún: 

1.
"Hvat er þér, Atli,
æ, Buðla sonr?
Er þér hryggt í hug?
Hví hlær þú æva?
Hitt mundi œðra
jǫrlum þykkja
at við menn mæltir
ok mik sæir." 

2.
"Tregr mik þat, Guðrún
Gjúka dóttir,
mér í hǫllu
Herkja sagði
at þit Þjóðrekr
undir þaki svæfið
ok léttliga
líni verðizk." 

3.
"Þér mun ek alls þess
eiða vinna
at inum hvíta
helga steini
at ek við Þjóðrek
þatki áttak
er vǫrðr né verr
vinna knátti, 

4.
nema ek hálsaða
herja stilli,
jǫfur óneisinn,
einu sinni;
aðrar váru
okkrar spekjur,
er vit hǫrmug tvau
hnigum at rúnum. 

5.
Hér kom Þjóðrekr
með þría tøgu,
lifa þeir né einir
þriggja tega manna;
hrinktu mik at brœðrum
ok at brynjuðum,
hrinktu mik at ǫllum
hǫfuðniðjum. 

6.
Sentu at Saxa
sunnmanna gram,
hann kann helga
hver vellanda."

7.
Sjau hundruð manna
í sal gengu,
áðr kvæn konungs
í ketil tœki.

8.
"Kemra nú Gunnarr,
kalliga ek Hǫgna,
sékka ek síðan
svása brœðr;
sverði mundi Hœgni
slíks harms reka,
nú verð ek sjálf fyr mik
synja lýta." 

9.
Brá hon til botns
bjǫrtum lófa,
ok hon upp um tók
jarknasteina:
"Sé nú, seggir
- sykn em ek orðin
heilagliga -
hvé sá hverr velli." 

10.
Hló þá Atla
hugr í brjósti,
er hann heilar sá
hendr Guðrúnar:
"Nú skal Herkja
til hvers ganga,
sú er Guðrúnu
grandi vændi." 

11.
Sáat maðr armligt,
hverr er þat sáat,
hvé þar á Herkju
hendr sviðnuðu;
leiddu þá mey
í mýri fúla.
Svá þá Guðrún
sinna harma. 1.
Ár var þats Sigurðr
sótti Gjúka,
Vǫlsungr ungi,
er vegit hafði;
tók við tryggðum
tveggja brœðra,
seldusk eiða
eljunfrœknir. 
2.
Mey buðu honum
ok meiðma fjǫlð,
Guðrúnu ungu
Gjúka dóttur;
drukku ok dœmðu
dœgr margt saman
Sigurðr ungi
ok synir Gjúka. 
3.
Unz þeir Brynhildar
biðja fóru,
svá at þeim Sigurðr
reið í sinni,
Vǫlsungr ungi,
ok vega kunni;
hann of ætti,
ef hann eiga knætti. 
4.
Seggr inn suðrœni
lagði sverð nekkvit,
mæki málfán,
á meðal þeira;
né hann konu
kyssa gerði,
né húnskr konungr
hefja sér at armi;
mey frumunga
fal hann megi Gjúka. 
5.
Hon sér at lífi
lǫst né vissi
ok at aldrlagi
ekki grand,
vamm þat er væri
eða vera hygði;
gengu þess á milli
grimmar urðir. 
6.
Ein sat hon úti
aptan dags,
nam hon svá bert
um at mælask:
"Hafa skal ek Sigurð,
eða þó svelta,
mǫg frumungan
mér á armi. 
7.
Orð mæltak nú,
iðrumk eptir þess;
kván er hans Guðrún
en ek Gunnars;
ljótar nornir
skópu oss langa þrá." 
8.
Opt gengr hon innan
ills of fylld,
ísa ok jǫkla,
aptan hvern,
er þau Guðrún
ganga á beð
ok hana Sigurðr
sveipr í ripti,
konungr inn húnski,
kván frjá sína. 
9.
"Vǫn geng ek vilja,
vers ok beggja,
verð ek mik gǫla
af grimmum hug." 
10.
Nam af þeim heiptum
hvetjask at vígi:
"Þú skalt, Gunnarr,
gerst of láta
mínu landi
ok mér sjálfri;
mun ek una aldri
með ǫðlingi. 
11.
Mun ek aptr fara,
þars ek áðan vark
með nábornum
niðjum mínum;
þar mun ek sitja
ok sofa lífi,
nema þú Sigurð
svelta látir
ok jǫfurr ǫðrum
œðri verðir. 
12.
Látum son fara
feðr í sinni,
skalat úlf ala
ungan lengi;
hveim verðr hǫlða
hefnd léttari
síðan til sátta,
at sonr lifi?" 
13.
Reiðr varð Gunnarr
ok hnipnaði,
sveip sínum hug,
sat um allan dag;
hann vissi þat
vilgi gǫrla
hvat honum væri
vinna sœmst
eða honum væri
vinna bezt,
alls sik Vǫlsung
vissi firrðan
ok at Sigurð
sǫknuð mikinn. 
14.
Ýmist hann hugði
jafnlanga stund;
þat var eigi
afar títt,
at frá konungdóm
kvánir gengi;
nam hann sér Hǫgna
heita at rúnum,
þar átti hann
alls fulltrúa: 
15.
"Ein er mér Brynhildr
ǫllum betri,
um borin Buðla,
hon er bragr kvenna;
fyrr skal ek mínu
fjǫrvi láta
en þeirar meyjar
meiðmum týna. 
16.
Vildu okkr fylki
til fjár véla?
Gótt er at ráða
Rínar málmi
ok unandi
auði stýra
ok sitjandi
sælu njóta." 
17.
Einu því Hǫgni
annsvǫr veitti:
"Samir eigi okkr
slíkt at vinna,
sverði rofna
svarna eiða,
eiða svarna,
unnar tryggðir. 
18.
Vituma vit á moldu
menn in sælli,
meðan fjórir vér
fólki ráðum
ok sá inn húnski
her-Baldr lifir,
né in mætri
mægð á moldu,
ef vér fimm sonu
fœðum lengi,
áttumgóða
œxla knættim. 
19.
Ek veit gǫrla
hvaðan vegir standa;
eru Brynhildar
brek ofmikil." 
20.
"Vit skulum Guthorm
gerva at vígi,
yngra bróður,
ófróðara;
hann var fyr útan
eiða svarna,
eiða svarna,
unnar tryggðir." 
21.
Dælt var at eggja
óbilgjarnan,
stóð til hjarta
hjǫrr Sigurði. 
22.
Réð til hefnda
hergjarn í sal
ok eptir varp
óbilgjǫrnum;
fló til Guthorms
Grams ramliga
kynbirt járn
ór konungs hendi. 
23.
Hné hans of dólgr
til hluta tveggja,
hendr ok hǫfuð
hné á annan veg,
en fóta hlutr
fell aptr í stað. 
24.
Sofnuð var Guðrún
í sæingu,
sorgalaus
hjá Sigurði,
en hon vaknaði
vilja firrð,
er hon Freys vinar
flaut í dreyra. 
25.
Svá sló hon sváran
sínar hendr
at rammhugaðr
reis upp við beð:
"Grátaðu, Guðrún,
svá grimmliga,
brúðr frumunga,
þér brœðr lifa. 
26.
Á ek til ungan
erfinytja,
kannat hann firrask
ór fjándgarði;
þeir sér hafa
svárt ok dátt
enn nær numit
nýlig ráð. 
27.
Ríðra þeim síðan,
þótt sjau alir,
systur sonr
slíkr at þingi;
ek veit gǫrla
hví gegnir nú:
ein veldr Brynhildr
ǫllu bǫlvi. 
28.
Mér unni mær
fyr mann hvern,
en við Gunnar
grand ekki vannk;
þyrmða ek sifjum,
svǫrnum eiðum,
síðr værak heitinn
hans kvánar vinr." 
29.
Kona varp ǫndu
en konungr fjǫrvi,
svá sló hon sváran
sinni hendi
at kváðu við
kálkar í vá
ok gullu við
gæss í túni. 
30.
Hló þá Brynhildr
Buðla dóttir
einu sinni
af ǫllum hug,
er hon til hvílu
heyra knátti
gjallan grát
Gjúka dóttur. 
31.
Hitt kvað þá Gunnarr,
gramr haukstalda:
"Hlæraðu af því,
heiptgjǫrn kona,
glǫð á gólfi,
at þér góðs viti.
Hví hafnar þú
inum hvíta lit,
feikna fœðir?
Hygg ek at feig séir. 
32.
Þú værir þess
verðust kvenna
at fyr augum þér
Atla hjøggim,
sæir brœðr þínum
blóðugt sár
undir dreyrgar
knættir yfir binda." 
33.
"Frýra maðr þér engi, Gunnarr,
hefir þú fullvegit,
lítt sésk Atli
ófu þína;
hann mun ykkar
ǫnd síðari
ok æ bera
afl it meira. 
34.
Segja mun ek þér, Gunnarr,
sjalfr veiztu gǫrla,
hvé ér yðr snemma
til saka réðuð;
varðkat til ung
né ofþrungin,
fullgœdd fé
á fleti bróður. 
35.
Né ek vilda þat,
at mik verr ætti,
áðr þér Gjúkungar
riðuð at garði,
þrír á hestum
þjóðkonungar,
en þeira fǫr
þǫrfgi væri. 
36.
Þeim hétumk þá
þjóðkonungi,
er með gulli sat
á Grana bógum;
varat hann í augu
yðr um líkr
né á engi hlut
at álitum,
þó þykkisk ér
þjóðkonungar. 
37.
Ok mér Atli þat
einni sagði,
at hvárki lézt
hǫfn um deila,
gull né jarðir,
nema ek gefask létak,
ok engi hlut
auðins fjár,
þá er mér jóðungri
eigu seldi
ok mér jóðungri
aura talði. 
38.
Þá var á hvǫrfun
hugr minn um þat,
hvárt ek skylda vega
eða val fella
bǫll í brynju
um bróður sǫk;
þat myndi þá
þjóðkunnt vera
mǫrgum manni
at munar stríði. 
39.
Létum síga
sáttmál okkur
lék mér meirr í mun
meiðmar þiggja,
bauga rauða
burar Sigmundar,
né ek annars manns
aura vildak. 
40.
Unnak einum
né ýmissum,
bjóat of hverfan
hug men-Skǫgul;
allt mun þat Atli
eptir finna,
er hann mína spyrr
morðfǫr gǫrva, 
41.
at þeygi skal
þunngeð kona
annarrar ver
aldri leiða;
þá mun á hefndum
harma minna." 
42.
Upp reis Gunnarr
gramr verðungar,
ok um háls konu
hendr um lagði;
gengu allir
ok þó ýmsir
af heilum hug
hana at letja. 
43.
Hratt af hálsi
hveim þar sér,
léta mann sik letja
langrar gǫngu. 
44.
Nam hann sér Hǫgna
hvetja at rúnum:
"Seggi vil ek alla
í sal ganga
þína með mínum,
nú er þǫrf mikil,
vita ef meini
morðfǫr konu,
unz af méli
enn mein komi;
þá látum því
þarfar ráða." 
45.
Einu því Hǫgni
andsvǫr veitti:
"Letia maðr hana
langrar gǫngu,
þars hon aptrborin
aldri verði.
Hon krǫng of komsk
fyr kné móður,
hon æ borin
óvilja til,
mǫrgum manni
at móðtrega." 
46.
Hvarf sér óhróðugr
andspilli frá,
þar er mǫrk menja
meiðmum deildi. 
47.
Leit hon um alla
eigu sína,
soltnar þýjar
ok salkonur;
gullbrynju smó,
vara gott í hug,
áðr sik miðlaði
mækis eggjum. 
48.
Hné við bólstri
hon á annan veg
ok hjǫrunduð
hugði at ráðum: 
49.
"Nú skulu ganga,
þeir er gull vili
ok minni því
at mér þiggja.
Ek gef hverri
of hroðit sigli,
bók ok blæju,
bjartar váðir." 
50.
Þǫgðu allir,
hugðu at ráðum,
ok allir senn
annsvǫr veittu:
"Ærnar soltnar,
munum enn lifa;
verða salkonur
sœmð at vinna." 
51.
Unz af hyggjandi
hǫrskrýdd kona,
ung at aldri
orð viðr of kvað:
"Vilkat ek mann trauðan
né torbœnan
um óra sǫk
aldri týna. 
52.
Þó mun á beinum
brenna yðrum
færi eyrir,
þá er ér fram komið,
neitt Menju góð,
mín at vitja. 
53.
Seztu niðr, Gunnarr,
mun ek segja þér
lífs ørvæna
ljósa brúði;
muna yðvart far
allt í sundi,
þótt ek hafa
ǫndu látit. 
54.
Sátt munuð it Guðrún
snemr en þú hyggir,
hefir kunn kona
við konungi
daprar minjar
at dauðan ver. 
55.
Þar er mær borin,
móðir fœðir;
sú mun hvítari
en inn heiði dagr
Svanhildr vera
sólar geisla. 
56.
Gefa mundu Guðrúnu
góðra nǫkkurum
skeyti skœða
skatna mengi;
munat at vilja
versæl gefin;
hana mun Atli
eiga ganga
of borinn Buðla,
bróðir minn. 
57.
Margs á ek minnask,
hvé við mik fóru,
þá er mik sára
svikna hǫfðuð;
vaðin at vilja
vark meðan ek lifðak. 
58.
Muntu Oddrúnu
eiga vilja,
en þik Atli mun
eigi láta;
it munuð lúta
á laun saman,
hon mun þér unna
sem ek skyldak,
ef okkr góð of skǫp
gerði verða. 
59.
Þik mun Atli
illu beita,
mundu í ǫngan
ormgarð lagiðr. 
60.
Þat mun ok verða
þvígit lengra
at Atli mun
ǫndu týna,
sælu sinni,
ok sona lífi,
því at honum Guðrún
grýmir á beð
snǫrpum eggjum
af sárum hug. 
61.
Sœmri væri Guðrún
systir ykkur
frumver sínum
at fylgja dauðum,
ef henni gæfi
góðra ráð,
eða ætti hon hug
oss um líkan. 
62.
Óǫrt mæli ek nú,
en hon eigi mun
of óra sǫk
aldri týna;
hana munu hefja
hávar bárur
til Jónakrs
óðaltorfu. 
63.
eru í varúðum
Jónakrs sonum;
mun hon Svanhildi
senda af landi,
sína mey
ok Sigurðar. 
64.
Hana munu bíta
Bikka ráð,
þvíat Jǫrmunrekkr
óþarft lifir;
þá er ǫll farin
ætt Sigurðar;
eru Guðrúnar
grœti at fleiri. 
65.
Biðja mun ek þik
bœnar einnar,
sú mun í heimi
hinzt bœn vera:
Láttu svá breiða
borg á velli
at undir oss ǫllum
jafnrúmt sé,
þeim er sultu
með Sigurði. 
66.
Tjaldi þar um þá borg
tjǫldum ok skjǫldum,
valarift vel fáð
ok Vala mengi;
brenni mér inn húnska
á hlið aðra. 
67.
Brenni inum húnska
á hlið aðra
mína þjóna
menjum gǫfga,
tveir at hǫfðum
ok tveir haukar;
þá er ǫllu skipt
til jafnaðar. 

68.
Liggi okkar enn í milli
málmr hringvariðr,
egghvasst járn,
svá endr lagit,
þá er vit bæði
beð einn stigum
ok hétum þá
hjóna nafni. 

69.
Hrynja honum þá
á hæl þeygi
hlunnblik hallar
hringi litkuð,
ef honum fylgir
ferð mín heðan;
þeygi mun vár fǫr
aumlig vera. 

70.
Þvíat honum fylgja
fimm ambóttir,
átta þjónar,
eðlum góðir,
fóstrman mitt
ok faðerni,
þat er Buðli gaf
barni sínu. 

71.
Margt sagða ek,
munda ek fleira,
er mér meirr mjǫtuðr
málrúm gæfi;
ómum þverr,
undir svella,
satt eitt sagðak,
svá mun ek láta." 1.
"Ráð þú mér nú, Frigg,
alls mik fara tíðir
at vitja Vafþrúðnis;
forvitni mikla
kveð ek mér á fornum stǫfum
við þann inn alsvinna jǫtun." 
Frigg kvað:

2.
"Heima letja
ek mynda Herjafǫðr
í gǫrðum goða,
þvíat engi jǫtun
ek hugða jafnramman
sem Vafþrúðni vera." 
Óðinn kvað:

3.
"Fjǫlð ek fór,
fjǫlð ek freistaða,
fjǫlð ek reynda regin;
hitt vil ek vita,
hvé Vafþrúðnis
salakynni sé." 
Frigg kvað:

4.
"Heill þú farir!
heill þú aptr komir!
heill þú á sinnum sér!
œði þér dugi,
hvars þú skalt, Aldafǫðr,
orðum mæla jǫtun." 

5.
Fór þá Óðinn
at freista orðspeki
þess ins alsvinna jǫtuns;
at hǫllu hann kom
ok átti Íms faðir;
inn gekk Yggr þegar. 
Óðinn kvað:

6.
"Heill þú nú, Vafþrúðnir!
nú em ek í hǫll kominn
á þik sjálfan sjá;
hitt vil ek fyrst vita,
ef þú fróðr sér
eða alsviðr, jǫtunn." 
Vafþrúðnir kvað:

7.
"Hvat er þat manna
er í mínum sal
verpumk orði á?
Út þú né komir
órum hǫllum frá,
nema þú inn snotrari sér." 
Óðinn kvað:

8.
"Gagnráðr ek heiti,
nú emk af gǫngu kominn
þyrstr til þinna sala;
laðar þurfi
hefi ek lengi farit
ok þinna andfanga, jǫtunn." 
Vafþrúðnir kvað:

9.
"Hví þú þá, Gagnráðr,
mælisk af gólfi fyr?
Farðu í sess í sal!
Þá skal freista
hvárr fleira viti,
gestr eða inn gamli þulr." 
Óðinn kvað:

10.
"Óauðigr maðr,
er til auðigs kømr,
mæli þarft eða þegi;
ofrmælgi mikil
hygg ek at illa geti
hveim er við kaldrifjaðan kømr." 
Vafþrúðnir kvað:

11.
"Segðu mér, Gagnráðr,
alls þú á gólfi vill
þíns um freista frama,
hvé sá hestr heitir
er hverjan dregr
dag of dróttmǫgu." 
Óðinn kvað:

12.
"Skinfaxi heitir
er inn skíra dregr
dag um dróttmǫgu;
hesta beztr
þykkir hann með
Hreiðgotum,
ey lýsir mǫn af mari." 
Vafþrúðnir kvað:

13.
"Segðu þat, Gagnráðr,
alls þú á gólfi vill
þíns of freista frama,
hvé sá jór heitir
er austan dregr
nótt of nýt regin." 
Óðinn kvað:

14.
"Hrímfaxi heitir
er hverja dregr
nótt of nýt regin;
méldropa fellir
hann morgin hvern,
þaðan kømr døgg um dala." 
Vafþrúðnir kvað:

15.
Segðu þat, Gagnráðr,
alls þú á gólfi vill
þíns um freista frama,
hvé sú á heitir
er deilir með jǫtna sonum
grund ok með goðum." 
Óðinn kvað:

16.
"Ífing heitir á
er deilir með jǫtna sonum
grund ok með goðum;
opin renna
hon skal um aldrdaga,
verðrat íss á á." 
Vafþrúðnir kvað:

17.
"Segðu þat, Gagnráðr,
alls þú á gólfi vill
þíns um freista frama,
hvé sá vǫllr heitir
er finnask vígi at
Surtr ok in svásu goð." 
Óðinn kvað:

18.
"Vígríðr heitir vǫllr
er finnask vígi at
Surtr ok in svásu goð;
hundrað rasta
hann er á hverjan veg,
sá er þeim vǫllr vitaðr." 
Vafþrúðnir kvað:

19.
"Fróðr ertu nú, gestr,
far þú á bekk jǫtuns,
ok mælumk í sessi saman;
hǫfði veðja
vit skulum hǫllu í,
gestr, of geðspeki." 
Óðinn kvað:

20.
"Segðu þat it eina,
ef þitt œði dugir
ok þú, Vafþrúðnir, vitir,
hvaðan jǫrð um kom
eða upphiminn
fyrst, inn fróði jǫtunn." 
Vafþrúðnir kvað:

21.
"Ór Ymis holdi
var jǫrð of skǫpuð
en ór beinum bjǫrg,
himinn ór hausi
ins hrímkalda jǫtuns,
en ór sveita sjór." 
Óðinn kvað:

22.
"Segðu þat annat,
ef þitt œði dugir
ok þú, Vafþrúðnir, vitir,
hvaðan máni um kom
svá at ferr menn yfir,
eða sól it sama." 
Vafþrúðnir kvað:

23.
"Mundilfœri heitir,
hann er Mána faðir
ok svá Sólar it sama;
himin hverfa
þau skulu hverjan dag
ǫldum at ártali." 
Óðinn kvað:

24.
"Segðu þat it þriðja,
alls þik svinnan kveða
ok þú, Vafþrúðnir, vitir,
hvaðan dagr um kom,
sá er ferr drótt yfir,
eða nótt með niðum." 
Vafþrúðnir kvað:

25.
"Dellingr heitir,
hann er Dags faðir,
en Nótt var Nǫrvi borin;
ný ok nið
skópu nýt regin
ǫldum at ártali." 
Óðinn kvað:

26.
"Segðu þat it fjórða,
alls þik fróðan kveða
ok þú, Vafþrúðnir, vitir,
hvaðan vetr um kom
eða varmt sumar
fyrst með fróð regin." 
Vafþrúðnir kvað:

27.
"Vindsvalr heitir,
hann er Vetrar faðir,
en Svásuðr sumars." 
Óðinn kvað:

28.
"Segðu þat it fimmta,
alls þik fróðan kveða
ok þú, Vafþrúðnir, vitir,
hverr ása elztr
eða Ymis niðja
yrði í árdaga." 
Vafþrúðnir kvað:

29.
"Ørófi vetra
áðr væri jǫrð of skǫpuð,
þá var Bergelmir borinn,
Þrúðgelmir
var þess faðir
en Aurgelmir afi." 
Óðinn kvað:

30.
"Segðu þat it sétta,
alls þik svinnan kveða
ok þú, Vafþrúðnir, vitir,
hvaðan Aurgelmir kom
með jǫtna sonum
fyrst, inn fróði jǫtunn." 
Vafþrúðnir kvað:

31.
"Ór Élivágum
stukku eitrdropar,
svá óx, unz varð jǫtunn;
þar órar ættir
kómu allar saman;
því er þat æ allt til atalt." 
Óðinn kvað:

32.
"Segðu þat it sjaunda,
alls þik svinnan kveða
ok þú, Vafþrúðnir, vitir,
hvé sá bǫrn gat
inn baldni jǫtunn
er hann hafðit gýgjar gaman." 
Vafþrúðnir kvað:

33.
"Undir hendi vaxa
kváðu hrímþursi
mey ok mǫg saman;
fótr við fœti
gat ins fróða jǫtuns
sexhǫfðaðan son." 
Óðinn kvað:

34.
"Segðu þat it átta,
alls þik svinnan kveða
ok þú, Vafþrúðnir, vitir,
hvat þú fyrst of mant
eða fremst of veizt,
þú ert alsviðr, jǫtunn." 
Vafþrúðnir kvað:

35.
"Ørófi vetra
áðr væri jǫrð um skǫpuð,
þá var Bergelmir borinn;
þat ek fyrst um man
er sá inn fróði jǫtunn
var á lúðr um lagiðr." 
Óðinn kvað:

36.
"Segðu þat it níunda,
alls þik svinnan kveða
ok þú, Vafþrúðnir, vitir,
hvaðan vindr um kømr,
svá at ferr vág yfir;
æ menn han sjálfan um sjá." 
Vafþrúðnir kvað:

37.
"Hræsvelgr heitir,
er sitr á himins enda,
jǫtunn í arnar ham;
af hans vængjum
kveða vind koma
alla menn yfir." 
Óðinn kvað:

38.
"Segðu þat it tíunda,
alls þú tíva røk
ǫll, Vafþrúðnir, vitir,
hvaðan Njǫrðr um kom
með ása sonum
- hofum ok hǫrgum
hann ræðr hunnmǫrgum -
ok varðat hann ásum alinn." 
Vafþrúðnir kvað:

39.
"Í Vanaheimi
skópu hann vís regin
ok seldu at gíslingu goðum;
í aldar røk
hann mun aptr koma
heim með vísum vǫnum." 
Óðinn kvað:

40.
"Segðu þat et ellipta,
hvar ýtar túnum í
hǫggvask hverjan dag." 
Vafþrúðnir kvað:

41.
"Allir einherjar
Óðins túnum í
hǫggvask hverjan dag;
val þeir kjósa
ok ríða vígi frá,
sitja meirr um sáttir saman." 
Óðinn kvað:

42.
"Segðu þat it tólpta,
hví þú tíva røk
ǫll, Vafþrúðnir, vitir;
frá jǫtna rúnum
ok allra goða
segir þú it sannasta,
inn alsvinni jǫtunn." 
Vafþrúðnir kvað:

43.
"Frá jǫtna rúnum
ok allra goða
ek kann segja satt,
þvíat hvern hefi ek heim um komit;
níu kom ek heima
fyr Niflhel neðan;
hinig deyja ór helju halir." 
Óðinn kvað:

44.
"Fjǫlð ek fór,
fjǫlð ek freistaðak,
fjǫlð ek reynda regin;
hvat lifir manna,
þá er inn mæra líðr
fimbulvetr með firum?" 
Vafþrúðnir kvað:

45.
"Líf ok Lifþrasir,
en þau leynask munu
í holti Hoddmímis;
morgindǫggvar
þau sér at mat hafa,
þaðan af aldir alask." 
Óðinn kvað:

46.
"Fjǫlð ek fór,
fjǫlð ek freistaðak,
fjǫlð ek reynda regin;
hvaðan kømr sól
á inn slétta himin,
þá er þessa hefir Fenrir farit?" 
Vafþrúðnir kvað:

47.
"Eina dóttur
berr Álfrǫðull,
áðr hana Fenrir fari;
sú skal ríða,
þá er regin deyja,
móður brautir mær." 
Óðinn kvað:

48.
"Fjǫlð ek fór,
fjǫlð ek freistaðak,
fjǫlð ek reynda regin;
hverjar ro þær meyjar
er líða mar yfir,
fróðgeðjaðar fara?" 
Vafþrúðnir kvað:

49.
"Þrjár þjóðár
falla þorp yfir
meyja Mǫgþrasis;
hamingjur einar
þeira í heimi eru,
þó þær með jǫtnum alask." 
Óðinn kvað:

50.
"Fjǫlð ek fór,
fjǫlð ek freistaðak,
fjǫlð ek reynda regin;
hverir ráða æsir
eignum goða,
þá er slokknar Surtalogi?" 
Vafþrúðnir kvað:

51.
"Víðarr ok Váli
byggja vé goða,
þá er slokknar Surtalogi;
Móði ok Magni
skulu Mjǫllni hafa
Vingnis at vígþroti." 
Óðinn kvað:

52.
"Fjǫlð ek fór,
fjǫlð ek freistaðak,
fjǫlð ek reynda regin;
hvat verðr Óðni
at aldrlagi,
þá er rjúfask regin?" 
Vafþrúðnir kvað:

53.
"Úlfr gleypa
mun Aldafǫðr,
þess mun Víðarr vreka;
kalda kjapta
hann klyfja mun
vitnis vígi at." 
Óðinn kvað:

54.
"Fjǫlð ek fór,
fjǫlð ek freistaðak,
fjǫlð ek reynda regin;
hvat mælti Óðinn,
áðr á bál stigi,
sjálfr í eyra syni?" 
Vafþrúðnir kvað:

55.
"Ey manni þat veit,
hvat þú í árdaga
sagðir í eyra syni;
feigum munni
mælta ek mína forna stafi
ok um ragna røk." 
Vafþrúðnir kvað:

56.
"Nú ek við Óðin deildak
mína orðspeki;
þú ert æ vísastr vera."Níðuðr hét konungr í Svíþjóð.  
Hann átti tvá sonu ok eina dóttur; hon hét Bǫðvildr.  
Brœðr váru þrír, synir Finnakonungs.
Hét einn Slagfiðr, annarr Egill, þriði Vǫlundr.  
Þeir skriðu ok veiddu dýr.  
Þeir kvómu í Úlfdali ok gerðu sér þar hús.  
Þar er vatn er heitir Úlfsjár.  
Snemma of morgin fundu þeir á 
vatnsstrǫndu konur þrjár, ok spunnu lín.  
Þar váru hjá þeim álptarhamir þeira;  
þat váru valkyrjur.  
Þar váru tvær dœtr Hlǫðvés konungs, 
Hlaðguðr svanhvít ok Hervǫr alvitr;  
in þriðja var Ǫlrún Kjársdóttir af Vallandi.  
Þeir hǫfðu þær heim til skála með sér.  
Fekk Egill Ǫlrúnar, en Slagfiðr Svanhvítrar, 
en Vǫlundr Alvitrar.  
Þau bjoggu sjau vetr.  
á flugu þær at vitja víga ok kómu eigi aptr.  
Þá skreið Egill at leita Ǫlrúnar, 
en Slagfiðr leitaði Svanhvítrar, 
en Vǫlundr sat í Úlfdǫlum.  
Hann var hagastr maðr, 
svá at menn viti, í fornum sǫgum.  
Níðuðr konungr lét hann hǫndum taka, 
svá sem hér er um kveðit:

1.
Meyjar flugu sunnan
myrkvið í gǫgnum,
alvitr ungar,
ørlǫg drýgja;
þær á sævar strǫnd
settusk at hvílask,
drósir suðrœnar,
dýrt lín spunnu. 

2.
Ein nam þeira
Egil at verja,
fǫgr mær fira,
faðmi ljósum;
ǫnnur var Svanhvít,
svanfjaðrar dró,
en in þriðja,
þeira systir
varði hvítan
háls Vǫlundar. 

3.
Sátu síðan
sjau vetr at þat,
en inn átta
allan þráðu,
en inn níunda
nauðr of skilði;
meyjar fýstusk
á myrkvan við,
alvitr ungar,
ørlǫg drýgja. 

4.
Kom þar af veiði
veðreygr skyti,
Vǫlundr, líðandi
um langan veg;
Slagfiðr ok Egill,
sali fundu auða,
gengu út ok inn
ok um sásk. 

5.
Austur skreið Egill
at Ǫlrúnu,
en suðr Slagfiðr
at Svanhvítu. 

6.
En einn Vǫlundr
sat í Úlfdǫlum;
hann sló gull rautt
við gim fástan,
lukði hann alla
lind bauga vel;
svá beið hann
sinnar ljóssar
kvánar, ef hánum
koma gerði. 

7.
Þat spyrr Níðuðr,
Njára dróttinn,
at einn Vǫlundr
sat í Úlfdǫlum.
Nóttum fóru seggir,
negldar váru brynjur,
skildir bliku þeira
við inn skarða mána. 

8.
Stigu ór sǫðlum
at salar gafli,
gengu inn þaðan
endlangan sal;
sá þeir á bast
bauga dregna,
sjau hundruð allra,
er sá seggr átti. 

9.
Og þeir af tóku,
ok þeir á létu,
fyr einn útan
er þeir af létu. 

10.
Kom þar af veiði
veðreygr skyti,
Vǫlundr, líðandi
um langan veg.
Gekk hann brúnnar
beru hold steikja;
ár brann hrísi
allþurr fura,
viðr inn vindþurri,
fyr Vǫlundi. 

11.
Sat á berfjalli,
bauga talði,
álfa ljóði,
eins saknaði;
hugði hann at hefði
Hlǫðvés dóttir,
alvitr unga,
væri hon aptr komin. 

12.
Sat hann svá lengi
at hann sofnaði,
ok hann vaknaði
viljalauss,
vissi sér á hǫndum
hǫfgar nauðir,
en á fótum
fjǫtur um spenntan. 

13.
"Hverir ro jǫfrar
þeir er á lǫgðu
besti byr síma
ok mik bundu?" 

14.
Kallaði nú Níðuðr,
Njara dróttinn:
"Hvar gaztu, Vǫlundr,
vísi álfa,
vára aura
í Úlfdǫlum?"
Gull var þar eigi
á Grana leiðu,
fjarri hugða ek várt land
fjǫllum Rínar." 

15.
"Man ek at vér meiri
mæti áttum,
er vér heil hjú
heima várum.
Hlaðguðr ok Hervǫr
borin var Hlǫðvé,
kunn var Ǫlrún,
Kjárs dóttir." 

16.
Úti stendr kunnig
kván Níðaðar,
hon inn um gekk
ennlangan sal,
stóð á gólfi,
stillti rǫddu:
"Era sá nú hýrr
er ór holti ferr." 
Níðuðr konungr gaf dóttur sinni Bǫðvildi 
gullhring þann er hann tók af bastinu at Vǫlundar, 
en hann sjálfr bar sverðit er Völundr átti. 
En dróttning kvað: 

17.
"Tenn honum teygjask,
er honum er tét sverð
ok hann Bǫðvildar
baug um þekkir;
ámun eru augu
ormi þeim inum frána.
Sníðið ér hann
sina magni
ok setið hann síðan
í sævar stǫð!" 
Svá var gǫrt at skornar váru sinar í knésfótum, 
ok settr í hólm einn er 
þar var fyrir landi er hét Sævarstaðr. 
Þar smíðaði hann konungi alls kyns gørsimar. 
Engi maðr þorði at fara til 
hans nema konungr einn. 
Vǫlundr kvað: 

18.
"Skínn Níðaði
sverð á linda,
þat er ek hvessta,
sem ek hagast kunna,
ok ek herðak,
sem mér hœgst þótti;
sá er mér fránn mækir
æ fjarri borinn,
sékka ek þann Vǫlundi
til smiðju borinn.
Nú berr Bǫðvildr
brúðar minnar
bíðka ek þess bót
bauga rauða." 

19.
Sat hann, né hann svaf, ávallt,
ok hann sló hamri,
vél gørði hann heldr
hvatt Níðaði.
Drifu ungir tveir
á dýr sjá,
synir Níðaðar,
í sævar stǫð. 

20.
Kómu þeir til kistu,
krǫfðu lukla,
opin var illúð
er þeir í sá;
fjǫlð var þar menja
er þeim mǫgum sýndisk
at væri gull rautt
ok gørsimar. 

21.
"Komið einir tveir,
komið annars dags!
ykkr læt ek þat gull
um gefit verða;
segiða meyjum
né salþjóðum,
manni øngum,
at it mik fyndið." 

22.
Snemma kallaði
seggr á annan,
bróðir á bróður:
"Gǫngum baug sjá!"
Kómu til kistu,
krǫfðu lukla,
opin var illúð
er þeir í litu. 

23.
Sneið af hǫfuð
húna þeira
ok und fen fjǫturs
fœtr um lagði,
en þær skálar
er und skǫrum váru
sveip hann útan silfri,
seldi Níðaði. 

24.
En ór augum
jarknasteina
sendi hann kunnigri
konu Níðaðar,
en ór tǫnnum
tveggja þeira
sló hann brjóstkringlur,
sendi Bǫðvildi. 

25.
Þá nam Bǫðvildr
baugi at hrósa
er brotit hafði:
"Þoriga ek at segja
nema þér einum." 
Vǫlundr kvað:

26.
"Ek bœti svá
brest á gulli
at feðr þínum
fegri þykkir
ok mœðr þinni
miklu betri
ok sjálfri þér
at sama hófi." 

27.
Bar hann hana bjóri,
þvíat hann betr kunni,
svá at hon í sessi
um sofnaði.
"Nú hefi ek hefnt
harma minna
allra nema einna,
íviðgjarnra!" 

28.
"Vel ek," kvað Vǫlundr,
"verða ek á fitjum,
þeim er mik Níðaðar
námu rekkar."
Hlæjandi Vǫlundr
hófsk at lopti;
grátandi Bǫðvildr
gekk ór eyju,
tregði fǫr friðils
ok fǫður reiði. 

29.
Úti stendr kunnig
kván Níðaðar,
ok hon inn um gekk
endlangan sal;
en hann á salgarð
settisk at hvílask:
"Vakir þú, Níðuðr,
Njára dróttinn?" 

30.
"Vaki ek ávallt
viljalauss,
sofna ek minnst
síz mína sonu dauða;
kell mik í hǫfuð,
kǫld eru mér ráð þín,
vilnumk ek þess nú,
at ek við Vǫlund dœma. 

31.
Seg þú mér þat, Vǫlundr,
vísi álfa,
af heilum hvat varð
húnum mínum?" 

32.
"Eiða skaltu mér áðr
alla vinna
at skips borði
ok at skjaldar rǫnd,
at mars bœgi
ok at mækis egg,
at þú kveljat
kván Vǫlundar,
né brúði minni
at bana verðir,
þótt vér kván eigim
þá er þér kunnið,
eða jóð eigim
innan hallar. 

33.
Gakk þú til smiðju
þeirar er þú gørðir,
þar fiðr þú belgi
blóði stokkna;
sneið ek af hǫfuð
húna þinna,
ok undir fen fjǫturs
fœtr oum lagðak. 

34.
En þær skálar
er und skǫrum váru
sveip ek útan silfri,
senda ek Níðaði;
en ór augum
jarknasteina
senda ek kunnigri
kván Níðaðar;
en ór tǫnnum
tveggja þeira
sló ek brjóstkringlur,
senda ek Bǫðvildi. 

35.
Nú gengr Bǫðvildr
barni aukin,
einga dóttir
ykkur beggja." 

36.
"Mæltira þú þat mál
er mik meirr tregi,
né ek þik vilja, Vǫlundr,
verr um níta;
erat svá maðr hár
at þik af hesti taki
né svá ǫflugr
at þik neðan skjóti,
þar er þú skollir
við ský uppi." 

37.
Hlæjandi Vǫlundr
hófsk at lopti,
en ókátr Níðuðr
sat þá eptir. 

38.
"Upp rístu, Þakkráðr,
þræll minn inn bezti;
bið þú Bǫðvildi,
meyna bráhvítu,
ganga fagrvarið
við fǫður rœða." 

39.
"Er þat satt, Bǫðvildr,
er sǫgðu mér:
Sátuð it Vǫlundr
saman í holmi?" 

40.
"Satt er þat, Níðaðr,
er sagði þér:
Sátu vit Vǫlundr
saman í holmi
eina ǫgurstund,
æva skyldi!
Ek vætr honum
vinna kunnak,
ek vætr honum
vinna máttak." 
1.
Spruttu á tái
tregnar íðir,
grœti álfa
in glýstǫmu;
ár um morgin
manna bǫlva
sútir hverjar
sorg um kveykva. 

2.
Vara þat nú
né í gær,
þat hefir langt
liðit síðan,
er fátt fornara,
fremr var þat hálfu,
er hvatti Guðrún
Gjúka borin,
sonu sína unga
at hefna Svanhildar. 

3.
"Systir var ykkur
Svanhildr um heitin,
sú er Jǫrmunrekkr
jóm um traddi,
hvítum ok svǫrtum
á hervegi,
grám, gangtǫmum
Gotna hrossum. 

4.
Eptir er ykkr þrungit
þjóðkonunga,
lifið einir ér þátta
ættar minnar. 

5.
Einstœð em ek orðin
sem ǫsp í holti,
fallin at frændum
sem fura at kvisti,
vaðin at vilja,
sem viðr at laufi,
þá er in kvistskœða
kømr um dag varman." 

6.
Hitt kvað þá Hamðir
inn hugumstóri:
"Lítt myndir þú þá, Guðrún,
leyfa dáð Hǫgna,
er þeir Sigurð
svefni ór vǫkðu,
saztu á beð
en banar hlógu. 

7.
Bœkr váru þínar
inar bláhvítu
ofnar vǫlundum,
flutu í vers dreyra;
svalt þá Sigurðr,
saztu yfir dauðum,
glýja þú né gáðir,
Gunnarr þér svá vildi. 

8.
Atla þóttisk þú stríða
at Erps morði
ok at Eitils aldrlagi,
þat var þér enn verra;
svá skyldi hverr ǫðrum
verja til aldrlaga
sverði sárbeitu,
at sér né stríddit." 

9.
Hitt kvað þá Sǫrli,
- svinna hafði hann hyggju:
"Vilkat ek við móður
málum skipta;
orðs þykkir enn vant
ykkru hváru;
hvers biðr þú nú, Guðrún,
er þú at gráti né færat? 

10.
Brœðr grát þú þína
ok buri svása,
niðja náborna
leidda nær rógi;
okkr skaltu ok, Guðrún,
gráta báða,
er hér sitjum feigir á mǫrum,
fjarri munum deyja." 

11.
Gengu ór garði
gǫrvir at eiskra,
liðu þá yfir ungir
úrig fjǫll
mǫrum húnlenskum
morðs at hefna.

12.
Þá kvað þat Erpr
einu sinni,
mærr um lék
á mars baki:
"Illt er blauðum hal
brautir kenna."
Kóðu harðan mjǫk
hornung vera.

13.
Fundu á stræti
stórbrǫgðóttan:
"Hvé mun jarpskammr
okkr fulltingja?"

14.
Svaraði inn sundrmœðri,
svá kvazk veita myndu
fullting frændum
sem fótr ǫðrum.
"Hvat megi fótr
fœti veita,
né holdgróin
hǫnd annarri?" 

15.
Drógu þeir ór skíði
skíðijárn,
mækis eggjar,
at mun flagði;
þverrðu þeir þrótt sinn
at þriðjungi,
létu mǫg ungan
til moldar hníga. 

16.
Skóku loða,
skálmir festu,
ok góðbornir
smugu í guðvefi. 

17.
Fram lágu brautir,
fundu vástigu
ok systur son
sáran á meiði,
vargtré vindkǫld
vestan bœjar,
trýtti æ trǫnu hvǫt,
titt varat bíða. 

18.
Glaumr var í hǫllu,
halir ǫlreifir,
ok til Gota ekki
gerðut heyra,
áðr halr hugfullr
í horn um þaut. 

19.
Segja fóru
Jǫrmunrekki
at sénir váru
seggir undir hjálmum:
"Rœðið ér um ráð,
ríkir eru komnir,
fyr máttkum hafið ér
mǫnnum
mey um tradda." 

20.
Hló þá Jǫrmunrekkr,
hendi drap á kampa,
beiddisk at brǫngu,
bǫðvaðisk at víni;
skók hann skǫr jarpa,
sá á skjǫld hvítan,
lét hann sér í hendi
hvarfa ker gullit. 

21.
"Sæll ek þá þœttumk,
ef ek sjá knætta
Hamði ok Sǫrla
í hǫllu minni,
buri mynda ek þá binda
með boga strengjum,
góð bǫrn Gjúka
festa á gálga." 

22.
Hitt kvað þá Hróðrglǫð,
stóð of hleðum,
mæfingr mælti
við mǫg þenna:
"Þvíat þat heita
at hlýðigi myni;
megu tveir menn einir
tíu hundruð Gotna
binda eða berja
í borg inni há?"

23.
Styrr varð í ranni,
stukku ǫlskálir,
í blóði bragnar lágu,
komit ór brjósti Gotna. 

24.
Hitt kvað þá Hamðir
inn hugumstóri:
"Æstir, Jǫrmunrekr,
okkarrar kvámu
brœðra sammœðra
innan borgar þinnar.
Fœtr sér þú þína,
hǫndum sér þú þínum,
Jǫrmunrekr, orpit
í eld heitan." 

25.
Þá hraut við
inn reginkunngi
baldr í brynju,
sem bjǫrn hryti:
"Grýtið ér á gumna,
alls geirar né bíta,
eggjar né járn,
Jónakrs sonu." 

26.
Hitt kvað þá Hamðir
inn hugumstóri:
"Bǫl vanntu, bróðir,
er þú þann belg leystir;
opt ór þeim belg
bǫll ráð koma." 

27.
"Hug hefðir þú, Hamðir,
ef þú hefðir hyggjandi,
mikils er á mann hvern vant
er manvits er." 

28.
"Af væri nú hǫfuð
ef Erpr lifði
bróðir okkarr inn bǫðfrœkni,
er vit á braut vágum,
verr inn víðfrœkni,
hvǫttumk at dísir,
gumi inn gunnhelgi,
gørðumsk at vígi. 

29.
"Ekki hygg ek okkr vera
úlfa dœmi,
at vit mynim sjálfir um sakask,
sem grey norna,
þau er gráðug eru
í auðn um alin. 

30.
Vel hǫfum vit vegit,
stǫndum á val Gotna
ofan eggmóðum
sem ernir á kvisti;
góðs hǫfum tírar fengit,
þótt skylim nú eða í gær deyja,
kveld lifir maðr ekki
eptir kvið norna." 

31.
Þar fell Sǫrli
at salar gafli,
enn Hamðir hné
at húsbaki. 
Þetta eru kǫlluð Hamðismál in fornu.1.
Ár valtívar
veiðar námu
ok sumblsamir,
áðr saðir yrði;
hristu teina
ok á hlaut sá,
fundu þeir at Ægis
ørkost hvera.

2.
Sat bergbúi
barnteitr fyrir
mjǫk glíkr megi
Miskorblinda;
leit í augu
Yggs barn í þrá:
"Þú skalt ásum
oft sumbl gøra." 

3.
Ǫnn fekk jǫtni
orðbæginn halr,
hugði at hefndum
hann næst við goð;
bað hann Sifjar ver
sér fœra hver,
"þanns ek ǫllum ǫl
yðr of heita." 

4.
Né þat máttu
mærir tívar
ok ginnregin
of geta hvergi,
unz af tryggðum
Týr Hlórriða
ástráð mikit
einum sagði: 

5.
"Býr fyr austan
Élivága
hundvíss Hymir
at himins enda;
á minn faðir
móðugr ketil,
rúmbrugðinn hver,
rastar djúpan." 

6.
"Veiztu, ef þiggjum
þann lǫgvelli?"
"Ef, vinr, vélar
vit gørvum til." 

7.
Fóru drjúgum
dag þann fram
Ásgarði frá,
unz til Egils kvómu;
hirði hann hafra
horngǫfgasta,
hurfu at hǫllu,
er Hymir átti.

8.
Mǫgr fann ǫmmu
mjǫk leiða sér,
hafði hǫfða
hundruð níu,
en ǫnnur gekk
algullin fram
brúnhvít bera
bjórveig syni:

9.
"Áttniðr jǫtna,
ek viljak ykkr
hugfulla tvá
und hvera setja;
er minn frí
mǫrgu sinni
gløggr við gesti,
gǫrr ills hugar."

10.
En váskapaðr
varð síðbúinn
harðráðr Hymir
heim af veiðum;
gekk inn í sal,
glumðu jǫklar,
var karls er kom,
kinnskógr frørinn.

11.
"Ver þú heill, Hymir,
í hugum góðum!
Nú er sonr kominn
til sala þinna,
sá er vit vættum
af vegi lǫngum.
Fylgir honum
Hróðrs andskoti,
vinr verliða,
Véurr heitir sá.

12.
Sé þú hvar sitja
und salar gafli,
svá forða sér,
stendr súl fyrir."
Sundr stǫkk súla
fyr sjón jǫtuns,
en áðr í tvau
áss brotnaði.

13.
Stukku átta,
en einn af þeim,
hverr harðsleginn,
heill af þolli.
Fram gengu þeir,
en forn jǫtunn
sjónum leiddi
sinn andskota.

14.
Sagðit honum
hugr vel, þá er hann sá
gýgjar grœti
á óolf kominn.
þar váru þjórar
þrír of teknir,
bað senn jǫtunn
sjóða ganga. 

15.
Hvern létu þeir
hǫfði skemmra
ok á seyði
síðan báru.
Át Sifjar verr,
áðr sofa gengi,
einn með ǫllu
øxn tvá Hymis. 

16.
Þótti hárum
Hrungnis spjalla
verðr Hlórriða
vel fullmikill.
"Munum at aptni
ǫðrum verða
við veiðimat
vér þrír lifa." 

17.
Véurr kvazk vilja
á vág róa,
ef ballr jǫtunn
beitur gæfi.
"Hverf þú til hjarðar,
ef þú hug trúir,
brjótr berg-Dana,
beitur sœkja. 

18.
Þess vænti ek
at þér myni
ǫgn af oxa
auðfeng vera."
Sveinn sýsliga
sveif til skógar,
þar er uxi stóð
alsvartr fyrir. 

19.
Braut af þjóri
þurs ráðbani
hátún ofan
horna tveggja.
"Verk þykkja þín
verri myklu
kjóla valdi
en þú kyrr sitir." 

20.
Bað hlunngota
hafra dróttinn
áttrunn apa
útarr fœra;
en sá jǫtunn
sína talði
lítla fýsi
at róa lengra. 

21.
Dró mærr Hymir
móðugr hvali
einn á ǫngli
upp senn tvá,
en aptr í skut
Óðni sifjaðr
Véurr við vélar
vað gerði sér. 

22.
Egndi á ǫngul
sá er ǫldum bergr,
orms einbani
uxa hǫfði;
gein við agni
sú er goð fjá
umgjǫrð neðan
allra landa. 

23.
Dró djarfliga
dáðrakkr Þórr
orm eitrfán
upp at borði,
hamri kníði
háfjall skarar
ofljótt ofan
úlfs hnitbróður. 

24.
Hraungálkn hlumðu
en hǫlkn þutu,
fór in forna
fold ǫll saman,
søkkðisk síðan
sá fiskr í mar. 

25.
Óteitr jǫtunn,
er þeir aptr reru,
svá at ár Hymir
ekki mælti,
veifði hann rœði
veðrs annars til. 

26.
"Mundu of vinna
verk hálft við mik,
at þú heim hvali
haf til bœjar
eða flotbrúsa
festir okkarn?" 

27.
Gekk Hlórriði,
greip á stafni,
vatt með austri
upp lǫgfáki
einn með árum
ok með austskotu,
bar hann til bœjar
brimsvín jǫtuns,
ok holtriða
hver í gegnum. 

28.
Ok enn jǫtunn
um afrendi,
þrágirni vanr,
við Þór sennti,
kvaðat mann ramman,
þótt róa kynni
krǫfturligan,
nema kálk bryti. 

29.
En Hlórriði,
er at hǫndum kom,
brátt lét bresta
brattstein gleri;
sló hann sitjandi
súlur í gǫgnum,
báru þó heilan
fyr Hymi síðan. 

30.
Unz þat in fríða
frilla kenndi
ástráð mikit
eitt er vissi:
"Drep við haus Hymis,
hann er harðari,
kostmóðs jǫtuns,
kálki hverjum." 

31.
Harðr reis á kné
hafra dróttinn,
fœrðisk allra
í ásmegin;
heill var karli
hjálmstofn ofan,
en vínferill
valr rifnaði. 

32.
"Mǫrg veit ek mæti
mér gengin frá,
er ek kálki sé
ýr knjám hrundit"
karl orð um kvað
"knákat ek segja
aptr ævagi,
þú ert, ǫlðr, of heitt. 

33.
Þat er til kostar,
ef koma mættið
út ór óru
ǫlkjól hofi."
Týr leitaði
tysvar hrœra;
stóð at hváru
hverr kyrr fyrir. 

34.
Faðir Móða
fekk á þremi
ok í gegnum steig
gólf niðr í sal;
hóf sér á hǫfuð upp
hver Sifjar verr,
en á hælum
hringar skullu. 

35.
Fórut lengi,
áðr líta nam
aptr Óðins sonr
einu sinni;
sá hann ór hreysum
með Hymi austan
fólkdrótt fara
fjǫlhǫfðaða. 

36.
Hóf hann sér af herðum
hver standanda,
veifði hann Mjǫllni
morðgjǫrnum fram,
ok hraunhvala
hann alla drap. 

37.
Fórut lengi,
áðr liggja nam
hafr Hlórriða
halfdauðr fyrir;
var skær skǫkuls
skakkr á banni,
en því inn lævísi
Loki um olli. 

38.
En ér heyrt hafið
hverr kann um þat
goðmálugra
gørr at skilja
hver af hraunbúa
hann laun um fekk,
er hann bæði galt
bǫrn sín fyrir. 

39.
Þróttǫflugr kom
á þing goða
ok hafði hver
þanns Hymir átti,
en véar hverjan
vel skulu drekka
ǫlðr at Ægis
eitt hǫrmeitið. Heiðrekr hét konungr. 
Dóttir hans hét Borgný. 
Vilmundr hét sá er var friðill hennar. 
Hon mátti eigi fœða bǫrn, 
áðr til kom Oddrún, Atla systir. 
Hon hafði verit unnusta Gunnars Gjúkasonar. 
Um þessa sǫgu er hér kveðit: 

1.
Heyrða ek segja
í sǫgum fornum
hvé mær um kom
til Mornalands;
engi mátti
fyr jǫrð ofan
Heiðreks dóttur
hjálpir vinna. 

2.
Þat frá Oddrún
Atla systir
at sú mær hafði
miklar sóttir;
brá hon af stalli
stjórnbitluðum
ok á svartan
sǫðul of lagði. 

3.
Lét hon mar fara
moldveg sléttan,
unz at hári kom
hǫll standandi,
ok hon inn um gekk
endlangan sal,
svipti hon sǫðli
af svǫngum jó,
ok hon þat orða
alls fyrst of kvað: 

4.
"Hvat er frægst
á foldu,
eða hvat er hlézt
Húnalands?"
"Hér liggr Borgný
of borin verkjum,
vina þín, Oddrún,
vittu ef þú hjálpir." 

5.
"Hverr hefir vísir
vamms of leitat?
Hví eru Borgnýjar
bráðar sóttir?" 

6.
"Vilmundr heitir
vinr haukstalda,
hann varði mey
varmri blæju
fimm vetr alla,
svá hon sinn fǫður leyndi." 

7.
Þær hykk mæltu
þvígit fleira,
gekk mild fyr kné
meyju at sitja;
ríkt gól Oddrún,
rammt gól Oddrún,
bitra galdra
at Borgnýju. 

8.
Knátti mær ok mǫgr
moldveg sporna,
bǫrn þau in blíðu
við bana Hǫgna;
þat nam at mæla
mær fjǫrsjúka,
svá at hon ekki kvað
orð it fyrra: 

9.
"Svá hjalpi þér
hollar véttir,
Frigg ok Freyja
ok fleiri goð,
sem þú feldir mér
fár af hǫndum." 

10.
"Hnékat ek af því
til hjálpar þér
at þú værir þess
verð aldregi;
hét ek ok efndak,
er ek hinig mælta,
at ek hvívetna
hjálpa skyldak,
þá er ǫðlingar
arfi skiptu." 

11.
Þá nam at setjask
sorgmóð kona
at telja bǫl
af trega stórum:

12.
"Var ek upp alin
í jǫfra sal,
flestr fagnaði,
at fira ráði.
Unða ek aldri
ok eign fǫður
fimm vetr eina,
svá at minn faðir lifði.

13.
Þat nam at mæla
mál ið efsta
sjá móðr konungr,
áðr hann sylti:
mik bað hann gœða
gulli rauðu
ok suðr gefa
syni Grímhildar.

14.
Kvaða hann ina œðri
alna mundu
mey í heimi,
nema mjǫtuðr spillti."

15.
"Ær ertu, Oddrún,
ok ørvita,
er þú mér af fári
flest orð of kvað,
en ek fylgðak þér
á fjǫrgynju,
sem vit brœðrum tveim
of bornar værim."

16.
"Man ek hvat þú
mæltir enn um aptan,
þá er ek Gunnari
gerðak drekku;
slíks dœmi kvaðattu
síðan myndu
meyja verða
nema mér einni. 

17.
Brynhildr í búri
borða rakði,
hafði hon lýði
ok lǫnd um sik;
jǫrð dúsaði
ok upphiminn,
þá er bani Fáfnis
borg um þátti. 

18.
Þá var víg vegit
vǫlsku sverði
ok borg brotin
sú er Brynhildr átti;
vara langt af því
heldr válítit,
unz þær vélar
vissi allar. 

19.
Þess lét hon harðar
hefndir verða,
svá at vér ǫll hǫfum
œrnar raunir;
þat mun á hǫlða
hvert land fara,
er hon lét sveltask
at Sigurði. 

20.
En ek Gunnari
gatk at unna,
bauga deili,
sem Brynhildr skyldi.
Enn hann Brynhildi
bað hjálm geta,
hana kvað hann óskmey
verða skyldu. 

21.
Buðu þeir árla
bauga rauða
ok brœðr mínum
bœtr ósmár;
bauð hann enn við mér
bú fimmtán,
hliðfarm Grana,
ef hann hafa vildi. 

22.
En Atli kvazk
eigi vilja
mund aldregi
at megi Gjúka;
þeygi vit máttum
við munum vinna,
nema ek helt hǫfði
við hringbrota. 

23.
Mæltu margir
mínir niðjar,
kváðusk okkr hafa
orðit bæði;
en mik Atli kvað
eigi myndu
lýti ráða
né lǫst gøra. 

24.
En slíks skyli
synja aldri
maðr fyr annan,
þar er munuð deilir. 

25.
Sendi Atli
áru sína
um myrkvan við
mín at freista;
ok þeir kvómu
þar er þeir koma né skyldut,
þá er breiddum vit
blæju eina. 

26.
Buðum vit þegnum
bauga rauða,
at þeir eigi til
Atla segði,
en þeir óliga
Atla sǫgðu
ok hvatliga
heim skunduðu. 

27.
En þeir Guðrúnu
gǫrla leyndu,
þvíat hon heldr vita
halfu skyldi. 

28.
Hlymr var at heyra
hófgullinna,
þá er í garð riðu
Gjúka arfar;
þeir ór Hǫgna
hjarta skáru,
en i ormgarð
annan lǫgðu. 

29.
Var ek enn farin
einu sinni
til Geirmundar
gørva drykkju;
nam horskr konungr
hǫrpu sveigja,
því at hann hugði mik
til hjálpar sér,
kynríkr konungr,
of koma mundu. 

30.
Nam ek at heyra
ór Hléseyju
hvé þar af stríðum
strengir mæltu;
bað ek ambáttir
búnar verða,
vilda ek fylkis
fjǫrvi bjarga. 

31.
Létum fljóta
far sund yfir,
unz ek alla sák
Atla garða. 

32.
Þá kom in arma
út skævandi
móðir Atla,
- hon skyli morna -
ok Gunnari
gróf til hjarta,
svá at ek máttigak
mærum bjarga. 

33.
Opt undrumk þat
hví ek eptir mák,
linnvengis Bil,
lífi halda,
er ek ógnhvǫtum
unna þóttumk
sverða deili
sem sjálfri mér. 

34.
Saztu ok hlýddir,
meðan ek sagðak þér
mǫrg ill of skǫp
mín ok þeira;
maðr hverr lifir
at munum sínum."
Nú er um genginn
grátr Oddrúnar." 
1.
Frétt hefir ǫld ófu,
þá er endr of gørðu
seggir samkundu,
sú var nýt fæstum;
œxtu einmæli,
yggr var þeim síðan
ok it sama sonum Gjúka
er váru sannráðnir. 

2.
Skǫp œxtu skjǫldunga,
skylduat feigir,
illa rézk Atla,
átti hann þó hyggju;
felldi stoð stóra,
stríddi sér harðla,
af bragði boð sendi,
at kvæmi brátt mágar. 

3.
Horsk var húsfreyja,
hugði at manviti,
lag heyrði hon orða,
hvat þeir á laun mæltu;
þá var vant vitri,
vildi hon þeim hjálpa,
skyldi um sæ sigla,
en sjálf né komskat. 

4.
Rúnar nam at rísta,
rengdi þær Vingi
- fárs var hann flýtandi -
áðr hann fram seldi;
fóru þá síðan
sendimenn Atla
um fjǫrð Lima,
þar er frœknir bjoggu. 

5.
Ǫlværir urðu
ok elda kyndu,
hugðu vætr véla
er þeir váru komnir;
tóku þeir fórnir
er þeim fríðr sendi,
hengðu á súlu,
hugðut þat varða. 

6.
Kom þá Kostbera,
kvæn var hon Hǫgna,
kona kapps gálig,
ok kvaddi þá báða;
glǫð var ok Glaumvǫr
er Gunnarr átti,
fellskat saðr sviðri,
sýsti um þǫrf gesta. 

7.
Buðu þeir heim Hǫgna,
ef hann þá heldr fœri,
sýn var svipvísi,
ef þeir sín gæði;
hét þá Gunnarr,
ef Hǫgni vildi,
Hǫgni því níttit,
er hinn um réði. 

8.
Báru mjǫð mærar,
margs var alls beini,
fór þar fjǫlð horna,
unz þótti fulldrukkit. 

9.
Hjú gørðu hvílu
sem þeim hœgst þótti;
kennd var Kostbera,
kunni hon skil rúna,
innti orðstafi
at eldi ljósum;
gæta varð hon tungu
í góma báða;
váru svá villtar,
at var vant at ráða. 

10.
Sæing fóru síðan
sína þau Hǫgni;
dreymði dróttláta,
dulði þess vætki,
sagði horsk hilmi,
þegars hon réð vakna: 

11.
"Heiman gørisk þú, Hǫgni,
hyggðu at ráðum,
fár er fullrýninn,
far þú í sinn annat;
réð ek þær rúnar
er reist þín systir,
bjǫrt hefir þér eigi
boðit í sinn þetta. 

12.
Eitt ek mest undrumk
- mákat ek enn hyggja -
hvat þá varð vitri
er skyldi villt rísta,
þvíat svá var á vísat
sem undir væri
bani ykkarr beggja,
ef it brálla kvæmið;
vant er stafs vífi
eða valda aðrir." 

13.
"Allar ro illúðgar
- kvad Hǫgni -
áka ek þess kynni,
vilka ek þess leita
nema launa eigim;
okkr mun gramr gulli
reifa glóðrauðu,
óumk ek aldregi,
þótt vér ógn fregnim." 

14.
"Stopalt munuð ganga,
ef it stundið þangat,
ykkr mun ástkynni
eigi í sinn þetta;
dreymdi mik, Hǫgni,
dyljumk þat eigi,
ganga mun ykkr andæris,
eða ella hræðumk. 

15.
Blæju hugða ek þína
brenna í eldi,
hryti hár logi
hús mín í gǫgnum." 

16.
"Liggja hér línklæði
þau er lítt rœkið,
þau munu brátt brenna
þau er þú blæju sátt." 

17.
"Bjǫrn hugða ek hér inn kominn,
bryti upp stokka,
hristi svá hramma
at vér hrædd yrðim;
munni oss mǫrg hefði,
svá at vér mættim ekki,
þar var ok þrǫmmun
þeygi svá lítil." 

18.
"Veðr mun þar vaxa,
verða ótt snemma,
hvítabjǫrn hugðir,
þar mun hregg austan." 

19.
"Ǫrn hugða ek hér inn fljúga
at endlǫngu húsi,
þat mun oss drjúgt deilask,
dreifði hann oss ǫll blóði,
hugða ek af heitum
at væri hamr Atla." 

20.
"Slátrum sýsliga,
sjám þá roðru,
opt er þat fyr øxnum
er ǫrnu dreymir;
heill er hugr Atla,
hvatki er þik dreymir." 

21.
Lokit því létu,
líðr hver rœða. 

22.
Vǫknuðu vel borin,
var þar sams dœmi,
gættisk þess Glaumvǫr
at væri grand svefna;
... við Gunnar
at fá tvær leiðir. 

23.
"Gǫrvan hugða ek þér gálga,
gengir þú at hanga,
æti þik ormar,
yrða ek þik kvikvan,
gørðisk røk ragna;
ráð þú hvat þat væri. 

24.
"Blóðgan hugða ek mæki
borinn ór serk þínum,
illt er svefn slíkan
at segja nauðmanni;
geir hugða ek standa
í gǫgnum þik miðjan,
emjuðu úlfar
á endum báðum." 

25.
"Rakkar þar renna,
ráðask mjǫk geyja,
opt verðr glaumr hunda
fyr geira flaugun." 

26.
"Á hugða ek hér inn renna
at endilǫngu húsi,
þyti af þjósti,
þeystisk of bekki,
bryti fœtr ykkra
brœðra hér tveggja,
gerðit vatn vægja;
vera mun þat fyr nekkvi. 

27.
Konur hugðak dauðar
koma í nótt hingat,
værit vart búnar,
vildi þik kjósa,
byði þér brálliga
til bekkja sinna;
ek kveð aflima
orðnar þér dísir." 

28.
"Seinat er at segja,
svá er nú ráðit,
forðumka fǫr þó,
alls þó ar fara ætlat;
margt er mjǫk glíkligt
at munim skammæir." 

29.
Litu er lýsti
létusk þeir fúsir
allir upp rísa,
ǫnnur þau lǫttu;
fóru fimm saman,
fleiri til váru
hálfu húskarlar,
hugat var því illa;
Snævarr ok Sólarr,
synir váru þeir Hǫgna,
Orkning þann hétu
er þeim enn fylgði,
blíðr var bǫrr skjaldar,
bróðir hans kvánar. 

30.
Fóru fagrbúnar,
unz þau fjǫrðr skilði,
lǫttu ávallt ljósar,
létuat heldr segjask. 

31.
Glaumvǫr kvað at orði,
er Gunnarr átti,
mælti hon við Vinga
sem henni vert þótti:
"Veitkat ek hvárt verð launið
at vilja ossum;
glœpr er gests kváma,
ef í gørisk nakkvat." 

32.
Sór þá Vingi,
sér réð hann lítt eira:
"Eigi hann jǫtnar,
ef hann at yðr lygi,
gálgi gǫrvallan,
ef hann á grið hygði." 

33.
Bera kvað at orði,
blíð í hug sínum:
"Sigli þér sælir
ok sigr árnið,
fari sem ek fyr mælik,
fæsk eigi því níta." 

34.
Hǫgni svaraði,
hugði gott nánum:
"Huggizk it, horskar,
hvégi er þat gørvisk;
mæla þat margir,
missir þó stórum,
mǫrgum ræðr litlu
hvé verðr leiddr heiman." 

35.
Sásk til síðan,
áðr í sundr hyrfi,
þá hygg ek skǫp skiptu,
skilðusk vegir þeira. 

36.
Róa námu ríki,
rifu kjǫl hálfan,
beystu bakfǫllum,
brugðusk heldr reiðir;
hǫmlur slitnuðu,
háir brotnuðu,
gerðut far festa,
áðr þeir frá hyrfi. 

37.
Litlu ok lengra,
- lok mun ek þess segja -
bœ sá þeir standa
er Buðli átti;
hátt hrikðu grindr
er Hǫgni kníði. 

38.
Orð kvað þá Vingi
þats án væri:
"Farið firr húsi,
flátt er til sœkja,
brátt hefi ek ykkr brennda,
bragðs skuluð hǫggnir;
fagrt bað ek ykkr kvámu,
flátt var þó undir,
ella heðan bíðið,
meðan ek høgg yðr gálga." 

39.
Orð kvað hitt Hǫgni
- hugði lítt vægja -
varr at véttugi,
er varð at reyna:
"Hirða þú oss hræða,
hafðu þat fram sjaldan,
ef þú eykr orði,
illt mundu þér lengja." 

40.
Hrundu þeir Vinga
ok í hel drápu,
exar at lǫgðu,
meðan í ǫnd hiksti. 

41.
Flykkðusk þeir Atli
ok fóru í brynjur,
gengu svá gǫrvir
at var garðr milli;
urpusk á orðum
allir senn reiðir:
"Fyrr várum fullráða
at firra yðr lífi." 

42.
"Á sér þat illa,
ef hǫfðuð áðr ráðit,
en eruð óbúnir,
ok hǫfum einn felldan,
lamðan til heljar,
liðs var sá yðars." 

43.
Óðir þá urðu
er þat orð heyrðu,
forðuðu fingrum
ok fengu í snœri,
skutu skarpliga
ok skjǫldum hlífðusk. 

44.
Inn kom þá annspilli,
hvat úti drýgðu
hátt fyr hǫllu,
heyrðu þræl segja. 

45.
Ǫtul var þá Guðrún,
er hon ekka heyrði,
hlaðin hálsmenjum,
hreytti hon þeim gervǫllum,
sløngði svá silfri
at í sundr hrutu baugar. 

46.
Út gekk hon síðan,
yppðit lítt hurðum,
fóra fælt þeygi
ok fagnaði komnum,
hvarf til Niflunga,
sú var hinzt kveðja,
fylgði saðr slíku,
sagði hon mun fleira: 

47.
"Leitaða ek í líkna
at letja ykkr heiman,
skǫpum viðr manngi,
ok skuluð þó hér komnir."
Mælti af manviti
ef myndu sættask;
ekki at reðusk,
allir ní kváðu. 

48.
Sá þá sælborin
at þeir sárt léku,
hugði á harðræði
ok hrauzk ór skikkju;
nøkðan tók hon mæki
ok niðja fjǫr varði,
hœg varat hjaldri
hvars hon hendr festi. 

49.
Dóttir lét Gjúka
drengi tvá hníga,
bróður hjó hon Atla,
bera varð þann síðan,
skapði hon svá skœru,
skelldi fót undan. 

50.
Annan réð hon hǫggva,
svá at sá upp reisat,
í helju hon þann hafði,
þeygi henni hendr skulfu. 

51.
Þjǫrku þar gørðu,
þeiri var við brugðit,
þat brá of allt annat,
er unnu bǫrn Gjúka;
svá kváðu Niflunga,
meðan sjálfir lifðu,
skapa sókn sverðum,
slítask af brynjur,
hǫggva svá hjálma
sem þeim hugr dygði. 

52.
Morgin mest vágu,
unz miðjan dag líddi,
óttu alla
ok ǫndurðan dag;
fyrr var fullvegit,
flóði vǫllr blóði,
átján áðr fellu,
efri þeir urðu,
Beru tveir sveinar
ok bróðir hennar. 

53.
Rǫskr tók at rœða,
þótt hann reiðr væri:
"Illt er um litask,
yðr er þat kenna;
várum þrír tigir,
þegnar vígligir,
eptir lifum ellifu,
ór er þar brunnit. 

54.
Brœðr várum fimm
er Buðla misstum,
hefir nú Hel hálfa,
en hǫggnir tveir liggja. 

55.
Mægð gat ek mikla,
mákak því leyna,
konu váliga,
knáka ek þess njóta;
hljótt áttum sjaldan,
síz komt í hendr ossar,
firrðan mik frændum,
fé opt svikinn,
senduð systur Helju,
slíks ek mest kennumk." 

56.
"Getr þú þess, Atli,
gerðir svá fyrri,
móður tókt mína
ok myrðir til hnossa,
svinna systrungu
sveltir þú í helli;
hlœgligt mér þat þykkir
er þú þinn harm tínir,
goðum ek þat þakka
er þér gengsk illa." 

57.
"Eggja ek yðr, jarlar,
auka harm stóran
vífs ins vegliga,
vilja ek þat líta;
kostið svá keppa
at kløkkvi Guðrún;
sjá ek þat mættak
at hon sér né ynðit. 

58.
Takið ér Hǫgna
ok hyldið með knífi,
skerið ór hjarta,
skuluð þess gǫrvir;
Gunnar grimmúðgan
á gálga festið,
bellið því bragði,
bjóðið til ormum." 

59.
"Gør sem til lystir,
glaðr munk þess bíða,
rǫskr munk þér reynask,
reynt hefi ek fyrr brattara;
hǫfðuð hnekking,
meðan heilir várum,
nú erum svá sárir
at þá mátt sjálfr valda." 

60.
Beiti þat mælti
- bryti var hann Atla:
"Tǫku vér Hjalla
en Hǫgna forðum;
hǫggvum vér hálft yrkjan,
hann er skapdauði,
lifira svá lengi,
lǫskr mun hann æ heitinn." 

61.
Hræddr var hvergætir,
helta in lengr rúmi,
kunni klekkr verða,
kleif í rá hverja;
vesall lézk vígs þeira,
er skyldi váss gjalda,
ok sinn dag dapran
at deyja frá svínum,
allri ørkostu
er hann áðr hafði. 

62.
Tóku þeir brás Buðla
ok brugðu til knífi,
œpði illþræli
áðr odds kenndi;
tóm lézk at eiga
teðja vel garða,
vinna it vergasta,
ef hann við rétti;
feginn lézk þó Hjalli
at hann fjǫr þægi. 

63.
Gættisk þess Hǫgni
- gerva svá færi -
at árna ánauðgum
at undan gengi:
"Fyrir kveð ek mér minna
at fremja leik þenna,
hví mynim hér vilja
heyra á þá skræktun?" 

64.
Þrifu þeir þjóðgóðan,
þá var kostr engi
rekkum rakklátum
ráð enn lengr dvelja;
hló þá Hǫgni,
heyrðu dagmegir,
keppa hann svá kunni,
kvǫl hann vel þolði. 

65.
Harpu tók Gunnarr,
hrœrði ilkvistum,
slá hann svá kunni
at snótir grétu;
klukku þeir karlar
er kunnu gǫrst heyra,
ríkri ráð sagði,
raptar sundr brustu. 

66.
Dó þá dýrir,
dags var heldr snemma,
létu þeir á lesti
lifa íþrótta. 

67.
Stórr þóttisk Atli,
sté hann um þá báða,
horskri harm sagði
ok réð heldr at bregða:
"Morginn er nú, Guðrún,
misst hefir þú þér hollra,
sums ertu sjálfskapa
at hafi svá gengit." 

68.
"Feginn ertu, Atli,
ferr þú víg lýsa,
á munu þér iðrar,
ef þú allt reynir;
sú mun erfð eptir,
ek kann þér segja:
Ills gengsk þér aldri
nema ek ok deyja." 

69.
"Kannka ek slíks synja,
sé ek til ráð annat
hálfu hógligra,
hǫfnum opt góðu:
Mani mun ek þik hugga,
mætum ágætum,
silfri snæhvítu
sem þú sjálf vilir." 

70.
"Ón er þess engi,
ek vil því níta,
sleit ek þá sáttir
er váru sakar minni;
afkár ek áðr þóttak,
á mun nú gœða,
hræfða ek um hotvetna,
meðan Hǫgni lifði. 

71.
Alin vit upp várum
í einu húsi,
lékum leik margan
ok í lundi óxum,
gœddi okkr Grímhildr
gulli ok hálsmenjum;
bana mundu mér brœðra
bœta aldregi,
né vinna þess ekki
at mér vel þykki. 

72.
Kostum drepr kvenna
karla ofríki,
í kné gengr hnefi
ef kvistir þverra;
tré tekr at hníga
ef høggr tág undan;
nú máttu einn, Atli,
ǫllu hér ráða." 

73.
Gnótt var grunnýðgi,
er gramr því trúði,
sýn var sveipvísi,
ef hann sín gæði;
krǫpp var þá Guðrún,
kunni um hug mæla,
létt hon sér gerði,
lék hon tveim skjǫldum. 

74.
Œxti hon ǫldrykkjur
at erfa brœðr sína,
samr lézk ok Atli
at sína gørva. 

75.
Lokit því létu,
lagat var drykkju,
sú var samkunda
við svǫrfun ofmikla;
strǫng var stórhuguð,
stríddi hon ætt Buðla,
vildi hon ver sínum
vinna ofrhefndir. 

76.
Lokkaði hon litla
ok lagði við stokki,
glúpnuðu grimmir
ok grétu þeygi,
fóru í faðm móður,
fréttu hvat þá skyldi. 

77.
"Spyrið lítt eptir,
spilla ætla ek báðum,
lyst várumk þess lengi
at lyfja ykkr elli."
"Blótt sem vilt bǫrnum,
bannar þat manngi,
skǫmm mun ró reiði,
ef þú reynir gerva." 

78.
Brá þá barnœsku
brœðra in kappsvinna,
skiptit skapliga,
skar hon á háls báða.
Enn frétti Atli
hvert farnir væri
sveinar hans leika,
er hann sá þá hvergi. 

79.
"Yfir ráðumk ganga
Atla til segja,
dylja munk þik eigi,
dóttir Grímhildar;
glaða mun þik minnst, Atli,
ef þú gerva reynir,
vakðir vá mikla,
er þú vátt brœðr mína. 

80.
Svaf ek mjǫk sjaldan,
síðans þeir fellu,
hét ek þér hǫrðu,
hefi ek þik nú minntan;
morgin mér sagðir,
man ek enn þann gerva,
nú er ok aptann,
átt þú slíkt at frétta. 

81.
Maga hefir þú þinna
misst sem þú sízt skyldir,
hausa veizt þú þeira
hafða at ǫlskálum,
drýgða ek þér svá drykkju,
dreyra blett ek þeira. 

82.
Tók ek þeira hjǫrtu
ok á teini steikðak,
selda ek þér síðan,
sagðak at kálfs væri;
einn þú því ollir,
ekki réttu leifa,
tǫggtu tíðliga,
trúðir vel jǫxlum. 

83.
Barna veiztu þinna,
biðr sér fár verra,
hlut veld ek mínum,
hœlumk þó ekki." 

84.
"Grimm vartu, Guðrún,
er þú gera svá máttir,
barna þinna blóði
at blanda mér drykkju;
snýtt hefir þú sifjungum,
sem þú sízt skyldir,
mér lætr þú ok sjálfum
millum ills lítit." 

85.
"Vili mér enn væri
at vega þik sjálfan,
fátt er fullilla
farit við gram slíkan;
drýgt þú fyrr hafðir
þat er menn dœmi vissut til,
heimsku, harðræðis
í heimi þessum;
nú hefir þú enn aukit
þat er nú áðan frágum,
greipt glœp stóran,
gert hefir þú þitt erfi." 

86.
"Brennd mundu á báli
ok barið grjóti áðr,
þá hefir þú árnat
þatstu æ beiðisk."
"Seg þér slíkar
sorgir ár morgin,
fríðra vil ek dauða
fara í ljós annat." 

87.
Sátu samtýnis,
sendusk fárhugi,
hendusk heiptyrði,
hvártki sér unði;
heipt óx Hniflungi,
hugði á stórræði,
gat fyr Guðrúnu
at hann væri grimmr Atla. 

88.
Kómu í hug henni
Hǫgna viðfarar,
talði happ honum,
ef hann hefnt ynni;
veginn var þá Atli,
var þess skammt bíða,
sonr vá Hǫgna
ok sjálf Guðrún. 

89.
Rǫskr tók at rœða,
rakðisk ór svefni,
kenndi brátt benja,
banns kvað hann þǫrf ønga:
"Segið it sannasta,
hverr vá son Buðla?
Emka ek lítt leikinn,
lífs tel ek vón ønga." 

90.
"Dylja mun þik eigi
dóttir Grímhildar,
látumk því valda,
er líðr þína ævi,
en sumu sonr Hǫgna,
er þik sár mœða." 

91.
"Vaðit hefir þú at vígi,
þótt værit skaplikt,
illt er vin véla,
þanns þér vel trúir;
beiddr fór ek heiman
at biðja þín, Guðrún. 

92.
Leyfð vartu ekkja,
létu stórráða,
varða ván lygi
er vér of reyndum;
fórtu heim hingat,
fylgði oss herr manna,
allt var ítarligt
um órar ferðir. 

93.
Margs var alls sómi
manna tíginna,
naut váru œrin,
nutum af stórum,
þar var fjǫlð fjár,
fengu til margir. 

94.
Mund galt ek mærri,
meiðma fjǫlð þiggja,
þræla þrjá tigu,
þýjar sjau góðar,
sœmð var at slíku,
silfr var þó meira. 

95.
Léztu þér allt þykkja
sem ekki væri,
meðan lǫnd þau lágu,
er mér leifði Buðli,
gróftu svá undir,
gerðit hlut þiggja;
sværu léztu þína
sitja opt grátna,
fannka ek í hug heilum
hjóna vætr síðan." 

96.
"Lýgr þú nú, Atli,
þótt ek þat lítt rekja,
heldr var ek hœg sjaldan,
hóftu þó stórum;
bǫrðuzk ér brœðr ungir,
bárusk róg milli,
hálft gekk til heljar
ór húsi þínu,
hrolldi hotvetna
þat er til hags skyldi. 

97.
Þrjú várum systkin,
þóttum óvægin,
fórum af landi,
fylgðum Sigurði;
skæva vér létum,
skipi hvert várt stýrði,
ǫrkuðum at auðnu,
unz vér austr kvómum. 

98.
Konung drápum fyrstan,
kurum land þaðra,
hersar oss á hǫnd gengu,
hræzlu þat vissi;
vágum ór skógi
þanns vildum syknan,
settum þann sælan
er sér né áttit. 

99.
Dauðr varð inn húnski,
drap þá brátt kosti,
strangt var angr ungri
ekkju nafn hljóta;
kvǫl þótti kvikri
at koma í hús Atla,
átti áðr kappi,
illr var sá missir. 

100.
Komtaðu af því þingi
er vér þat frægim,
at þú sǫk sóttir
né slekðir aðra;
vildir ávallt vægja
en vætki halda,
kyrrt um því láta,

101.
"Lýgr þú nú, Guðrún!
lítt mun við bœtask
hluti hvárigra,
hǫfum ǫll skarðan;
gørðu nú, Guðrún,
af gœzku þinni
okkr til ágætis,
er mik út hefja." 

102.
"Knǫrr mun ek kaupa
ok kistu steinda,
vexa vel blæju
at verja þitt líki,
hyggja á þǫrf hverja
sem vit holl værim." 

103.
Nár varð þá Atli,
niðjum stríð œxti,
efndi ítrborin
allt þats réð heita;
fróð vildi Gudrún
fara sér at spilla,
urðu dvǫl dœgra,
dó hon í sinn annat. 

104.
Sæll er hverr síðan,
er slíkt getr fœða
jóð at afreki
sems ól Gjúki;
lifa mun þat eptir
á landi hverju
þeira þrámæli,
hvargi er þjóð heyrir. Þórr fór ór Austrvegi ok kom at sundi einu. 
Ǫðrum megin sundsins var ferjukarlinn með skipit. 
Þórr kallaði: 

1.
"Hverr er sá sveinn sveina
er stendr fyr sundit handan?" 
Han svaraði:

2.
"Hverr er sá karl karla
er kallar of váginn?" 
Þórr kvað:

3.
"Ferðu mik um sundit,
fœði ek þik á morgun;
meis hefi ek á baki,
verðra matrinn betri;
át ek í hvíld,
áðr ek heiman fór,
síldr ok hafra;
saðr em ek enn þess." 
Ferjukarlinn kvað:

4.
"Árligum verkum
hrósar þú, verðinum;
veiztatu fyrir gǫrla;
dǫpr eru þín heimkynni,
dauð hygg ek at þín móðir sé." 
Þórr kvað:

5.
"Þat segir þú nú
er hverjum þykkir
mest at vita,
at mín móðir dauð sé." 
Ferjukarlinn kvað:

6.
"Þeygi er sem þú
þrjú bú góð eigir;
berbeinn þú stendr
ok hefir brautinga gervi,
þatki at þú hafir brœkr þínar." 
Þórr kvað:

7.
"Stýrðu hingat eikjunni,
ek mun þér stǫðna kenna,
eða hverr á skipit
er þú heldr við landit?" 
Ferjukarlinn kvað:

8.
"Hildólfr sá heitir
er mik halda bað,
rekkr inn ráðsvinni,
er býr í Ráðseyjarsundi;
baðat hann hlennimenn flytja
eða hrossaþjófa,
góða eina
ok þá er ek gerva kunna;
segðu til nafns þíns,
ef þú vill um sundit fara!" 
Þórr kvað:

9.
"Segja mun ek til nafns míns,
þótt ek sekr sják,
ok til alls öðlis:
Ek em Óðins sonr,
Meila bróðir
en Magna faðir,
þrúðvaldr goða;
við Þór knáttu hér dœma.
Hins vil ek nú spyrja
hvat þú heitir." 
Ferjukarlinn kvað:

10.
"Hárbarðr ek heiti,
hylk um nafn sjaldan." 
Þórr kvað:

11.
"Hvat skaltu of nafn hylja,
nema þú sakar eigir?" 
Hárbarðr kvað:

12.
"En þótt ek sakar eiga,
þá mun ek forða fjǫrvi mínu
fyr slíkum sem þú ert,
nema ek feigr sé." 
Þórr kvað:

13.
"Harm ljótan mér þykkir í því
at vaða um váginn til þín
ok væta ǫgur minn;
skylda ek launa kǫgursveini þínum
kanginyrði,
ef ek komumk yfir sundit." 
Hárbarðr kvað:

14.
"Hér mun ek standa
ok þín heðan bíða;
fanntaðu mann inn harðara
at Hrungni dauðan." 
Þórr kvað:

15.
"Hins viltu nú geta
er vit Hrungnir deildum,
sá inn stórúðgi jǫtunn
er ór steini var hǫfuðit á;
þó lét ek hann falla
ok fyrir hníga.
Hvat vanntu þá meðan, Hárbarðr?" 
Hárbarðr kvað:

16.
"Var ek með Fjǫlvari
fimm vetr alla
í ey þeiri
er Algrœn heitir;
vega vér þar knáttum
ok val fella,
margs at freista,
mans at kosta." 
Þórr kvað:

17.
"Hversu snúnuðu yðr konur yðrar?" 
Hárbarðr kvað:

18.
"Sparkar áttu vér konur,
ef oss at spǫkum yrði;
horskar áttu vér konur,
ef oss hollar væri;
þær ór sandi
síma undu
ok ór dali djúpum
grund um grófu;
varð ek þeim einn ǫllum
efri at ráðum;
hvílda ek hjá þeim systrum sjau,
ok hafða ek geð þeira allt ok gaman.
Hvat vanntu þá meðan, Þórr?" 
Þórr kvað:

19.
"Ek drap Þjaza,
inn þrúðmóðga jǫtun,
upp ek varp augum
Allvalda sonar
á þann inn heiða himin;
þau eru merki mest
minna verka,
þau er allir menn síðan um sé.
Hvat vanntu meðan, Hárbarðr?" 
Hárbarðr kvað:

20.
"Miklar manvélar
ek hafða við myrkriður,
þá er ek vélta þær frá verum;
harðan jǫtun
ek hugða Hlébarð vera,
gaf hann mér gambantein,
en ek vélta hann ór viti." 
Þórr kvað:

21.
"Illum huga
launaðir þú þá góðar gjafar." 
Hárbarðr kvað:

22.
"Þat hefir eik
er af annarri skefr;
um sik er hverr í slíku.
Hvat vanntu meðan, Þórr?" 
Þórr kvað:

23.
"Ek var austr
ok jǫtna barðak
brúðir bǫlvísar
er til bjargs gengu;
mikil myndi ætt jǫtna,
ef allir lifði,
vætr myndi manna
undir Miðgarði.
Hvat vanntu meðan, Hárbarðr?" 
Hárbarðr kvað:

24.
"Var ek á Vallandi
ok vígum fylgðak,
atta ek jǫfrum
en aldri sættak;
Óðinn á jarla
þá er í val falla,
en Þórr á þræla kyn." 
Þórr kvað:

25.
"Ójafnt skipta
er þú myndir með ásum liði,
ef þú ættir vilgi mikils vald." 
Hárbarðr kvað:

26.
"Þórr á afl œrit
en ekki hjarta;
af hræzlu ok hugbleyði
þér var í hanzka troðit,
ok þóttiska þú þá Þórr vera;
hvárki þú þá þorðir
fyr hræzlu þinni
hnjósa né físa,
svá at Fjalarr heyrði." 
Þórr kvað:

27.
"Hárbarðr inn ragi!
ek mynda þik í hel drepa,
ef ek mætta seilask um sund." 
Hárbarðr kvað:

28.
"Hvat skyldir þú sund seilask,
er sakir ro alls öngar?
Hvat vanntu þá, Þórr?" 
Þórr kvað:

29.
"Ek var austr
ok ána varðak,
þá er mik sóttu
þeir Svárangs synir;
grjóti þeir mik bǫrðu,
gagni urðu þeir þó lítt fegnir,
þó urðu þeir mik fyrri
friðar at biðja.
Hvat vanntu þá meðan, Hárbarðr?" 
Hárbarðr kvað:

30.
"Ek var austr
ok við einherju dœmðak,
lék ek við ina línhvítu
ok launþing háðak,
gladdak ina gullbjǫrtu,
gamni mær unði." 
Þórr kvað:

31.
"Góð áttu þér mankynni þar þá." 
Hárbarðr kvað:

32.
"Liðs þíns væra ek þá þurfi, Þórr,
at ek helda þeiri inni línhvítu mey." 
Þórr kvað:

33.
"Ek mynda þér þá þat veita,
ef ek viðr of kœmisk." 
Hárbarðr kvað:

34.
"Ek mynda þér þá trúa,
nema þú mik í tryggð véltir." 
Þórr kvað:

35.
"Emkat ek sá hælbítr
sem húðskór forn á vár." 
Hárbarðr kvað:

36.
"Hvat vanntu þá meðan, Þórr?" 
Þórr kvað:

37.
"Brúðir berserkja
barðak í Hléseyju;
þær hǫfðu verst unnit,
vélta þjóð alla." 
Hárbarðr kvað:

38.
"Klæki vanntu þá, Þórr,
er þú á konum barðir." 
Þórr kvað:

39.
"Vargynjur váru þær
en varla konur,
skelldu skip mitt,
er ek skorðat hafðak,
œgðu mér járnlurki
en eltu Þjálfa.
Hvat vanntu meðan, Hárbarðr?" 
Hárbarðr kvað:

40.
"Ek vark í hernum
er hingat gørðisk
gnæfa gunnfana,
geir at rjóða." 
Þórr kvað:

41.
"Þess viltu nú geta,
er þú fórt oss óljúfan at bjóða." 
Hárbarðr kvað:

42.
"Bœta skal þér þat þá
munda baugi,
sem jafnendr unnu,
þeir er okkr vilja sætta." 
Þórr kvað:

43.
"Hvar namtu þessi
in hnœfiligu orð
er ek heyrða aldregi
in hnœfiligri?" 
Hárbarðr kvað:

44.
"Nam ek at mǫnnum þeim inum aldrœnum
er búa í heimis skógum." 
Þórr kvað:

45.
"Þó gefr þú gott nafn dysjum,
er þú kallar þær heimis skóga." 
Hárbarðr kvað:

46.
"Svá dœmi ek um slíkt far." 
Þórr kvað:

47.
"Orðkringi þín
mun þér illa koma,
ef ek ræð á vág at vaða;
úlfi hæra
hygg ek at þú œpa mynir,
ef þú hlýtr af hamri hǫgg." 
Hárbarðr kvað:

48.
"Sif á hó heima,
hans mundu fund vilja,
þann muntu þrek drýgja,
þat er þér skyldara." 
Þórr kvað:

49.
"Mælir þú at munns ráði,
svá at mér skyldi verst þykkja,
halr inn hugblauði,
hygg ek at þú ljúgir." 
Hárbarðr kvað:

50.
"Satt hygg ek mik segja,
seinn ertu at fǫr þinni,
langt myndir þú nú kominn, Þórr,
ef þú litum fœrir." 
Þórr kvað:

51.
"Hárbarðr inn ragi,
heldr hefir þú nú mik dvalðan." 
Hárbarðr kvað:

52.
"Ása-Þórs
hugða ek aldregi mundu
glepja féhirði farar." 
Þórr kvað:

53.
"Ráð mun ek þér nú ráða:
ró þú hingat bátinum,
hættum hœtingi,
hittu fœður Magna!" 
Hárbarðr kvað:

54.
"Farðu firr sundi,
þér skal fars synja!" 
Þórr kvað:

55.
"Vísa þú mér nú leiðina,
alls þú vill mik eigi um váginn ferja." 
Hárbarðr kvað:

56.
"Lítit er at synja,
langt er at fara:
stund er til stokksins,
ǫnnur til steinsins,
haltu svá til vinstra vegsins,
unz þú hittir Verland;
þar mun Fjǫrgyn
hitta Þór son sinn,
ok mun hon kenna honum áttunga brautir
til Óðins landa." 
Þórr kvað:

57.
"Mun ek taka þangat í dag?" 
Hárbarðr kvað:

58.
"Taka við víl ok erfiði
at uppverandi sólu,
er ek get þána." 
Þórr kvað:

59.
"Skammt mun nú mál okkat vera,
alls þú mér skœtingu einni svarar;
launa mun ek þér farsynjun,
ef vit finnumk í sinn annat." 
Hárbarðr kvað:

60.
"Farðu nú
þars þik hafi allan gramir!" 1.
Ár var alda,
þat er arar gullu,
hnigu heilǫg vǫtn
af Himinfjǫllum;
þá hafði Helga
inn hugumstóra
Borghildr borit
í Brálundi. 

2.
Nótt varð í bœ,
nornir kvómu,
þær er ǫðlingi
aldr of skópu;
þann báðu fylki
frægstan verða
ok buðlunga
beztan þykkja. 

3.
Sneru þær af afli
ørlǫgþáttu,
þá er borgir braut
í Bráluni;
þær um greiddu
gullin símu
ok und mána sal
miðjan festu. 

4.
Þær austr ok vestr
enda fálu,
þar átti lofðungr
land á milli;
brá nipt Nera
á norðrvega
einni festi,
ey bað hon halda. 

5.
Eitt var at angri
Ylfinga nið
ok þeiri meyju
er munúð fœddi;
hrafn kvað at hrafni,
sat á hám meiði
andvanr átu:
"Ek veit nǫkkut. 

6.
Stendr í brynju
burr Sigmundar,
dœgrs eins gamall,
nú er dagr kominn;
hvessir augu
sem hildingar,
sá er varga vinr,
vit skulum teitir." 

7.
Drótt þótti sá
dǫglingr vera,
kváðu með gumnum
góð ár komin;
sjálfr gekk vísi
ór vígþrimu
ungum fœra
ítrlauk grami. 

8.
Gaf hann Helga nafn
ok Hringstaði,
Sólfjǫll, Snæfjǫll
ok Sigarsvǫllu,
Hringstǫð, Hátún
ok Himinvanga,
blóðorm búinn
brœðr Sinfjǫtla. 

9.
Þá nam at vaxa
fyr vina brjósti
álmr ítrborinn
ynðis ljóma;
hann galt ok gaf
gull verðungu,
sparði eigi hilmir
hodd blóðrekinn. 

10.
Skammt lét vísi
vígs at bíða,
þá er fylkir var
fimmtán vetra,
ok hann harðan lét
Hunding veginn,
þann er lengi réð
lǫndum ok þegnum. 

11.
Kvǫddu síðan
Sigmundar bur
auðs ok hringa
Hundings synir,
þvíat þeir áttu
jǫfri at gjalda
fjárnám mikit
ok fǫður dauða. 

12.
Létat buðlungr
bótir uppi,
né niðja in heldr
nefgjǫld fá;
ván kvað hann mundu
veðrs ins mikla
grára geira
ok gremi Óðins. 

13.
Fara hildingar
hjǫrstefnu til,
þeirar er lǫgðu
at Logafjǫllum;
sleit Fróða frið
fjánda á milli;
fara Viðris grey
valgjǫrn of ey. 

14.
Settisk vísi,
þá er vegit hafði
Álf ok Eyjólf,
und Arasteini,
Hjǫrvarð ok Hávarð,
Hundings sonu;
farit hafði hann allri
ætt geirmímis. 

15.
Þá brá ljóma
af Logafjǫllum,
en af þeim ljómum
leiptrir kvómu;
hávar und hjálmum
á Himinvanga;
brynjur váru þeira
blóði stokknar,
en af geirum
geislar stóðu. 

16.
Frá árliga
ór úlfíði
dǫglingr at því
dísir suðrœnar,
ef þær vildi heim
með hildingum
þá nótt fara;
þrymr var álma. 

17.
En af hesti
Hǫgna dóttir,
- líddi randa rym -
ræsi sagði:
"Hygg ek at vér eigim
aðrar sýslur
en með baugbrota
bjór at drekka. 

18.
Hefir minn faðir
meyju sinni
grimmum heitit
Granmars syni,
en ek hef, Helgi,
Hǫðbrodd kveðinn
konung óneisan
sem kattar son. 

19.
Þá kømr fylkir
fára nátta,
nema þú hánum vísir
valstefnu til
eða mey nemir
frá mildingi." 

20.
"Uggi eigi þú
Ísungs bana,
fyrr mun dólga dynr,
nema ek dauðr sják." 

21.
Sendi áru
allvaldr þaðan
of lopt ok um lǫg
leiðar at biðja,
iðgnógan
Ógnar ljóma
brǫgnum bjóða
ok burum þeira. 

22.
"Biðið skjótliga
til skipa ganga
ok ór Brandeyju
búna verða."
Þaðan beið þengill,
unz þingat kvómu
halir hundmargir
ór Heðinseyju. 

23.
Ok þar af strǫndum
ór Stafnsnesi
beit hans út skriðu
ok búin gulli;
spurði Helgi
Hjǫrleif at því:
"Hefir þú kannaða
koni óneisa?" 

24.
En ungr konungr
ǫðrum sagði,
seint kvað at telja
af Trǫnueyri
langhǫfðuð skip
und líðǫndum,
þau er í Ǫrvasund
útan fóru: 

25.
"Tólf hundruð
tryggra manna,
þó er í Hátúnum
hálfu fleira
víglið konungs;
ván erum rómu." 

26.
Svá brá stýrir
stafntjǫldum af,
at mildinga
mengi vakði,
ok dǫglingar
dagsbrún sjá,
ok siklingar
sneru upp við tré
vefnistingum
á Varinsfirði. 

27.
Varð ára ymr
ok járna glymr,
brast rǫnd við rǫnd,
reru víkingar;
eisandi gekk
und ǫðlingum
lofðungs floti
lǫndum fjarri. 

28.
Svá var at heyra,
er saman kvómu
Kólgu systir
ok kilir langir,
sem bjǫrg eða brim
brotna myndi. 

29.
Draga bað Helgi
há segl ofarr,
varðat hrǫnnum
hǫfn þingloga,
þá er ógurlig
Ægis dóttir
stagstjórnmǫrum
steypa vildi. 

30.
En þeim sjálfum
Sigrún ofan
folkdjǫrf um barg
ok fari þeira;
snørisk ramliga
Rán ór hendi
gjálfrdýr konungs
at Gnipalundi. 

31.
Sat þar um aptan
í Unavágum,
flaust fagrbúin
fljóta knáttu,
en þeir sjálfir
frá Svarinshaugi
með hermðar hug
her kǫnnuðu. 

32.
Frá góðborinn
Goðmundr at því:
"Hverr er landreki
sá er liði stýrir
ok hann feiknalið
fœrir at landi?" 

33.
Sinfjǫtli kvað,
slǫng upp við rá
rauðum skildi,
rǫnd var ór gulli;
þar var sundvǫrðr
sá er svara kunni
ok við ǫðlinga
orðum skipta: 

34.
"Segðu þat í aptan,
er svínum gefr
ok tíkr yðrar
teygir at solli,
at sé Ylfingar
austan komnir,
gunnar gjarnir,
frá Gnipalundi. 

35.
Þar mun Hǫðbroddr
Helga finna,
flugtrauðan gram,
í flota miðjum,
sá er opt hefir
ǫrnu sadda,
meðan þú á kvernum
kysstir þýjar." 

36.
"Fátt mantu, fylkir,
fornra spjalla,
er þú ǫðlingum
ósǫnnu bregðr;
þú hefir etnar
úlfa krásir
ok brœðr þínum
at bana orðit,
opt sár sogin
með svǫlum munni,
hefr í hreysi
hvarleiðr skriðit." 

37.
"Þú vart vǫlva
í Varinseyju,
skollvís kona,
bartu skrǫk saman;
kvaztu engi mann
eiga vilja,
segg brynjaðan,
nema Sinfjǫtla. 

38.
Þú vart in skœða,
skass, valkyrja,
ǫtul, ámáttlig
at Alfǫður;
mundu einherjar
allir berjask,
svevís kona,
of sakar þínar. 

39.
Níu áttu vit
á nesi Ságu
úlfa alna,
ek var einn faðir þeira." 

40.
"Faðir varattu
fenrisúlfa
ǫllum ellri,
svá at ek muna,
síz þik geldu
fyr Gnipalundi
þursa meyjar
á Þórsnesi. 

41.
Stjúpr vartu Siggeirs,
látt und stǫðum heima,
vargljóðum vanr
á viðum úti;
kómu þér ógǫgn
ǫll at hendi,
þá er brœðr þínum
brjóst raufaðir,
gørðir þik frægjan
af firinverkum." 

42.
"Þú vart brúðr Grana
á Brávelli,
gullbitluð vart
gǫr til rásar;
hafða ek þér móðri
margt skeið riðit
svangri und sǫðli,
simul, forbergis." 

43.
"Sveinn þóttir þú
siðlauss vera,
þá er þú Gullnis
geitr molkaðir,
en í annat sinn
Imðar dóttir
tǫtrughypja.
Vill þú tǫlu lengri?" 

44.
"Fyrr vilda ek
at Frekasteini
hrafna seðja
á hræjum þínum
en tíkr yðrar
teygja at solli
eða gefa gǫltum.
Deili grǫm við þik." 

45.
"Væri ykkr, Sinfjǫtli,
sœmra myklu
gunni at heyja
ok glaða ǫrnu
en sé ónýtum
orðum at bregðask,
þótt hringbrotar
heiftir deili. 

46.
Þykkjat mér góðir
Granmars synir,
þó dugir siklingum
satt at mæla;
þeir hafa markat
á Móinsheimum
at hug hafa
hjǫrum at bregða." 

47.
Þeir af ríki
renna létu
Svipuð ok Sveggjuð
Sólheima til
dala dǫggótta,
døkkvar hlíðir;
skalf mistar marr
hvars megir fóru. 

48.
Mœttu þeir tiggja
í túnhliði,
sǫgðu stríðliga
stilli kvómu.
Úti stóð Hǫðbroddr
hjalmi faldinn,
hugði hann jóreið
ættar sinnar:
"Hví er hermðar litr
á Hniflungum?" 

49.
"Snúask hér at sandi
snæfgir kjólar,
rakka hirtir
ok rár langar,
skildir margir,
skafnar árar,
gǫfugt lið gylfa,
glaðir Ylfingar. 

50.
Ganga fimmtán
fólk upp á land,
þó er í Sogn út
sjau þúsundir,
liggja hér í grindum
fyr Gnipalundi
brimdýr blásvǫrt
ok búin gulli.
Þar er miklu mest
mengi þeira;
muna nú Helgi
hjǫrþing dvala."

51.
"Renni rǫkn bitluð
til reginþinga,
en Sporvitnir
at Sparinsheiði,
Mélnir ok Mýlnir
til Myrkviðar;
látið engi mann
eptir sitja,
þeira er benlogum
bregða kunni. 

52.
Bjóði þér Hǫgna
ok Hrings sonum,
Atla ok Yngva,
Álf inum gamla;
þeir ro gjarnir
gunni at heyja;
látum Vǫlsunga
viðrnám fá." 

53.
Svipr einn var þat
er saman kvómu
fǫlvir oddar
at Frekasteini;
ey var Helgi
Hundings bani
fyrstr í fólki,
þar er firar bǫrðusk,
œstr á ímu,
alltrauðr flugar;
sá hafði hilmir
hart móðakarn. 

54.
Kómu þar ór himni
hjalmvítr ofan,
- óx geira gnýr -
þær er grami hlífðu;
þá kvað þat Sigrún,
- sárvitr flugu,
át hǫlða skær
af hugins barri: 

55.
"Heill skaltu, vísi,
virða njóta,
áttstafr Yngva,
ok una lífi,
er þú fellt hefir
inn flugar trauða
jǫfur þann er olli
œgis dauða. 

56.
Ok þér, buðlungr,
samir bæði vel
rauðir baugar
ok in ríkja mær.
Heill skaltu, buðlungr,
bæði njóta
Hǫgna dóttur
ok Hringstaða,
sigrs ok landa;
þá er sókn lokit."Guðrún Gjúkadóttir hefndi brœðra sinna, 
svá sem frægt er orðit. 
Hon drap fyrst sonu Atla, en eptir drap hon Atla 
ok brenndi hǫllina ok hirðina alla. 
Um þetta er sjá kviða ort: 

1.
Atli sendi
ár til Gunnars
kunnan segg at ríða,
Knéfrøðr var sá heitinn;
at gǫrðum kom hann Gjúka
ok at Gunnars hǫllu,
bekkjum aringreypum
ok at bjóri svásum. 

2.
Drukku þar dróttmegir,
en dyljendr þǫgðu,
vín í valhǫllu,
vreiði sásk þeir Húna;
kallaði þá Knéfrøðr
kaldri rǫddu,
seggr inn suðrœni,
sat hann á bekk hám: 

3.
"Atli mik hingat sendi
ríða ørindi
mar inum mélgreypa
myrkvið inn ókunna,
at biðja yðr, Gunnarr,
at it á bekk kœmið
með hjálmum aringreypum
at sœkja heim Atla. 

4.
Skjǫldu kneguð þar velja
ok skafna aska,
hjálma gullroðna
ok Húna mengi,
silfrgyllt sǫðulklæði,
serki valrauða,
dafar, darraðar,
drǫsla mélgreypa. 

5.
Vǫll lézk ykkr ok myndu gefa
víðrar Gnitaheiðar,
af geiri gjallanda
ok af gylltum stǫfnum,
stórar meiðmar
ok staði Danpar,
hrís þat it mæra
er meðr Myrkvið kalla." 

6.
Hǫfði vatt þá Gunnarr
ok Hǫgna til sagði:
"Hvat ræðr þú okkr, seggr inn œri,
alls vit slíkt heyrum?
Gull vissa ek ekki
á Gnitaheiði,
þat er vit ættima
annat slíkt. 

7.
Sjau eigu vit salhús
sverða full,
hverju eru þeira
hjǫlt ór gulli;
minn veit ek mar beztan
en mæki hvassastan,
boga bekksœma,
en brynjur ór gulli,
hjálm ok skjǫld hvítastan,
kominn ór hǫll Kjárs,
einn er minn betri
en sé allra Húna." 

8.
"Hvat hyggr þú brúði bendu,
þá er hon okkr baug sendi
varinn váðum heiðingja?
Hygg ek at hon vǫrnuð byði;
hár fann ek heiðingja
riðit í hring rauðum;
ylfskr er vegr okkarr
at ríða ørindi." 

9.
Niðjargi hvǫttu Gunnar
né náungr annarr,
rýnendr né ráðendr
né þeir er ríkir váru;
kvaddi þá Gunnarr,
sem konungr skyldi,
mærr í mjǫðranni
af móði stórum: 

10.
"Rístu nú, Fjǫrnir,
láttu á flet vaða
greppa gullskálir
með gumna hǫndum. 

11.
Úlfr mun ráða
arfi Niflunga,
gamlir gránvarðir,
ef Gunnars missir,
birnir blakkfjallir
bíta þreftǫnnum,
gamna greystóði,
ef Gunnarr né kømrat." 

12.
Leiddu landrǫgni
lýðar óneisir,
grátendr gunnhvata
ór garði Húna;
þá kvað þat inn œri
erfivǫrþr Hǫgna:
"Heilir farið nú ok horskir,
hvars ykkr hugr teygir!" 

13.
Fetum létu frœknir
um fjǫll at þyrja
mari ina mélgreypu,
Myrkvið inn ókunna;
hristisk ǫll Húnmǫrk
þar er harðmóðgir fóru,
ráku þeir vandstyggva
vǫllu algrœna. 

14.
Land sáu þeir Atla
ok liðskjálfar djúpa,
Bikka greppar standa
á borg inni há,
sal of suðrþjóðum
sleginn sessmeiðum,
bundnum rǫndum,
bleikum skjǫldum,
dafar, darraða,
en þar drakk Atli
vín í valhǫllu,
verðir sátu úti
at varða þeim Gunnari,
af þeir hér vitja kvæmi
með geiri gjallanda
at vekja gram hildi. 

15.
Systir fann þeira snemmst,
at þeir í sal kvómu
brœðr hennar báðir,
bjóri var hon lítt drukkin:
"Ráðinn ertu nú, Gunnarr,
hvat muntu ríkr vinna
við Húna harmbrǫgðum?
Hǫll gakk þú ór snemma. 

16.
Betr hefðir þú, bróðir,
at þú í brynju fœrir
sem hjálmum aringreypum
at sjá heim Atla;
sætir þú í sǫðlum
sólheiða daga,
nái nauðfǫlva
létir nornir gráta,
Húna skjaldmeyjar
herfi kanna,
en Atla sjálfan
létir þú í ormgarð koma;
nú er sá ormgarðr
ykkr of folginn." 

17.
"Seinat er nú, systir,
at samna Niflungum,
langt er at leita
lýða sinnis til
of Rosmufjǫll Rínar,
rekka óneissa." 

18.
Fengu þeir Gunnar
ok í fjǫtur settu,
vin Borgunda
ok bundu fastla. 

19.
Sjau hjó Hǫgni
sverði hvǫssu,
en inum átta
hratt hann í eld heitan;
svá skal frœkn
fjándum verjask;
Hǫgni varði
hendr Gunnars. 

20.
Frágu frœknan
ef fjǫr vildi,
Gotna þjóðann,
gulli kaupa. 

21.
"Hjarta skal mér Hǫgna
í hendi liggja,
blóðugt ór brjósti
skorit baldriða
saxi slíðrbeitu,
syni þjóðans." 

22.
Skáru þeir hjarta
Hjalla ór brjósti
blóðugt ok á bjóð lǫgðu
ok báru þat fyr Gunnar. 

23.
Þá kvað þat Gunnarr,
gumna dróttinn:
"Hér hefi ek hjarta
Hjalla ins blauða,
ólíkt hjarta
Hǫgna ins frœkna,
er mjǫk bifask
er á bjóði liggr;
bifðisk hálfu meirr
er í brjósti lá." 

24.
Hló þá Hǫgni
er til hjarta skáru
kvikvan kumblasmið,
klekkva hann sízt hugði,
blóðugt þat á bjóð lǫgðu
ok báru fyr Gunnar. 

25.
Mærr kvað þat Gunnarr
geir-Niflungr:
"Hér hefi ek hjarta
Hǫgna ins frǫkna,
ólíkt hjarta
Hjalla ins blauða,
er lítt bifask,
er á bjóði liggr,
bifðisk svági mjǫk,
þá er í brjósti lá. 

26.
Svá skaltu, Atli,
augum fjarri,
sem þú munt
menjum verða. 

27.
Er und einum mér
ǫll um fólgin
hodd Niflunga,
lifira nú Hǫgni.
Ey var mér týja
meðan vit tveir lifðum,
nú er mér engi
er ek einn lifik. 

28.
Rín skal ráða
rógmálmi skatna,
svinn, áskunna
arfi Niflunga,
í veltanda vatni
lýsask valbaugar,
heldr en á hǫndum gull
skíni Húna bǫrnum." 

29.
"Ýkvið ér hvélvǫgnum,
haptr er nú í bǫndum." 

30.
Atli inn ríki
reið Glaum mǫnum,
sleginn rógþornum,
sifjungr þeira.
Guðrún sigtíva
varnaði við tárum,
vaðin í þyshǫllu. 

31.
"Svá gangi þér, Atli,
sem þú við Gunnar áttir
eiða opt um svarða
ok ár of nefnda,
at sól inni suðrhǫllu
ok at Sigtýs bergi,
hǫlkvi hvílbeðjar
ok at hringi Ullar." 

32.
Ok meirr þaðan
menvǫrð bituls,
dólgrǫgni, dró
til dauðs skókr. 

33.
Lifanda gram
lagði í garð
þann er skriðinn var,
skatna mengi,
innan ormum,
en einn Gunnarr
heiptmóðr hǫrpu
hendi kníði.
Glumðu strengir;
svá skal gulli
frœkn hringdrifi
við fira halda. 

34.
Atli lét
lands síns á vit
jó eyrskán
aptr frá morði;
dynr var í garði,
drǫslum of þrungit,
vápnsǫngr virða,
váru af heiði komnir. 

35.
Út gekk þá Guðrún
Atla í gǫgn
með gylltum kálki
at reifa gjǫld rǫgnis:
"Þiggja knáttu, þengill,
í þinni hǫllu
glaðr at Guðrúnu
gnadda niflfarna." 

36.
Umðu ǫlskálir
Atla vínhǫfgar,
þá er í hǫll saman
Húnar tǫlðusk,
gumar gransíðir,
gengu inn hvárir. 

37.
Skævaði þá in skírleita
veigar þeim at bera,
afkár dís, jǫfrum,
ok ǫlkrásir valði
nauðug neffǫlum,
en níð sagði Atla: 

38.
"Sona hefir þinna,
sverða deilir,
hjǫrtu hrædreyrug
við hunang of tuggin;
melta knáttu, móðugr,
manna valbráðir,
eta at ǫlkrásum
ok í ǫndugi at senda. 

39.
Kallaraðu síðan
til knjá þinna
Erp né Eitil,
ǫlreifa tvá;
séraðu síðan
í seti miðju
gulls miðlendr
geira skepta,
manar meita
né mara keyra." 

40.
Ymr varð á bekkjum,
afkárr sǫngr virða,
gnýr und guðvefjum,
grétu bǫrn Húna,
nema ein Guðrún
er hon æva grét
brœðr sína berharða
ok buri svása,
unga, ófróða,
þá er hon við Atla gat. 

41.
Gulli seri
in gaglbjarta,
hringum rauðum
reifði hon húskarla;
skǫp lét hon vaxa
en skíran malm vaða,
æva fljóð ekki
gáði fjarghúsa. 

42.
Óvarr Atli
óðan hafði hann sik drukkit,
vápn hafði hann ekki,
varnaðit hann við Gudrúnu;
oft var sá leikr betri
þá er þau lint skyldu
optarr um faðmask
fyr ǫðlingum. 

43.
Hon beð broddi
gaf blóð at drekka
hendi helfússi
ok hvelpa leysti,
hratt fyr hallar dyrr
ok húskarla vakði
brandi brúðr heitum;
þau lét hon gjǫld brœðra. 

44.
Eldi gaf hon þá alla
er inni váru
ok frá morði þeira Gunnars
komnir váru ór Myrkheimi;
forn timbr fellu,
fjarghús ruku,
bœr Buðlunga,
brunnu ok skjaldmeyjar
inni, aldrstamar,
hnigu í eld heitan. 

43.
Fullrœtt er um þetta,
ferr engi svá síðan
brúðr í brynju
brœðra at hefna;
hon hefir þriggja
þjóðkonunga
banorð borit,
bjǫrt, áðr sylti. 
Enn segir gleggra í Atlamálum inum grœnlenzkum. Sigurðr ok Reginn fóru upp á Gnitaheiði 
ok hittu þar slóð Fáfnis, 
þá er hann skreið til vatns. 
Þar gørði Sigurðr grǫf mikla á veginum, 
ok gekk Sigurðr þar í. 
En er Fáfnir skreið af gullinu blés hann eitri, 
ok hraut þat fyrir ofan hǫfuð Sigurði. 
En er Fáfnir skreið yfir grǫfna 
þá lagði Sigurðr hann með sverði til hjarta. 
Fáfnir hristi sik ok barði hǫfði ok sporði. 
Sigurðr hljóp ór grǫfinni, ok sá þá hvárr annan.
Frá dauða Fáfnis 
Fáfnir kvað:

1.
"Sveinn ok sveinn,
hverjum ertu sveini um borinn?
Hverra ertu manna mǫgr,
er þú á Fáfni rautt
þinn inn frána mæki?
Stǫndumk til hjarta hjǫrr." 
Sigurðr dulði nafn síns, 
fyrir því at þat var trúa þeira í forneskju 
at orð feigs manns mætti mikit, 
ef hann bǫlvaði óvin sínum með nafni. 
Hann kvað: 

2.
"Gǫfugt dýr ek heiti,
en ek gengit hefk
inn móðurlausi mǫgr;
fǫður ek ákka
sem fira synir,
æ geng ek einn saman." 
Fáfnir kvað:

3.
"Veiztu, ef fǫður né áttat
sem fira synir,
af hverju vartu undri alinn?" 
Sigurðr kvað:

4.
"Ætterni mitt
kveð ek þér ókunnigt vera
ok mik sjálfan it sama:
Sigurðr ek heiti,
- Sigmundr hét minn faðir -
er hefk þik vápnum vegit." 
Fáfnir kvað:

5.
"Hverr þik hvatti,
hví hvetjask lézt,
mínu fjǫrvi at fara?
Inn fráneygi sveinn,
þú áttir fǫður bitran,
á burnu skjór á skeið." 
Sigurðr kvað:

6.
"Hugr mik hvatti,
hendr mér fulltýðu
ok minn inn hvassi hjǫrr;
fár er hvatr
er hrøðask tekr,
ef í barnœsku er blauðr." 
Fáfnir kvað:

7.
"Veit ek, ef þú vaxa næðir
fyr þinna vina brjósti,
sæi maðr þik vreiðan vega;
nú ertu haptr
ok hernuminn,
æ kveða bandingja bifask." 
Sigurðr kvað:

8.
"Því bregðr þú nú mér, Fáfnir,
at til fjarri sják
mínum feðrmunum;
eigi em ek haptr,
þótt ek væra hernumi;
þú fannt at ek laus lifi." 
Fáfnir kvað:

9.
"Heiptyrði ein
telr þú þér í hvívetna,
en ek þér satt eitt segik:
it gjalla gull
ok it glóðrauða fé,
þér verða þeir baugar at bana." 
Sigurðr kvað:

10.
"Fé ráða
skal fyrða hverr
æ til ins eina dags,
þvíat einu sinni
skal alda hverr
fara til heljar heðan." 
Fáfnir kvað:

11.
"Norna dóm
þú munt fyr nesjum hafa
ok ósvinns apa;
í vatni þú drukknar,
ef í vindi rœr;
allt er feigs forað." 
Sigurðr kvað:

12.
"Segðu mér, Fáfnir,
alls þik fróðan kveða
ok vel margt vita:
Hverjar ro þær nornir
er nauðgǫnglar ro
ok kjósa mœðr frá mǫgum?" 
Fáfnir kvað:

13.
"Sundrbornar mjǫk
hygg ek at nornir sé,
eigut þær ætt saman;
sumar eru áskunngar,
sumar álfkunngar,
sumar dœtr Dvalins." 
Sigurðr kvað:

14.
"Segðu mér þat, Fáfnir,
alls þik fróðan kveða
ok vel margt vita,
hvé sá hólmr heitir
er blanda hjǫrlegi
Surtr ok æsir saman." 
Fáfnir kvað:

15.
"Óskópnir hann heitir,
en þar ǫll skulu
geirum leika goð;
Bilrǫst brotnar,
er þeir á brott fara,
ok svima í móðu marir." 

16.
Ægishjálm
bar ek um alda sonum,
meðan ek um menjum lák;
einn rammari
hugðumk ǫllum vera,
fannka ek svá marga mǫgu." 
Sigurðr kvað:

17.
"Ægishjálmr
bergr einungi,
hvars skulu vreiðir vega;
þá þat finnr
er með fleirum kømr
at engi er einna hvatastr." 
Fáfnir kvað:

18.
"Eitri ek fnœsta,
er ek á arfi lá
miklum míns fǫður." 
Sigurðr kvað:

19.
"Inn fráni ormr,
þú gørðir fræs mikla
ok gazt harðan hug;
heipt at meiri
verðr hǫlða sonum
at þann hjálm hafi." 
Fáfnir kvað:

20.
"Ræð ek þér nú, Sigurðr,
en þú ráð nemir
ok ríð heim heðan;
it gjalla gull
ok it glóðrauða fé,
þér verða þeir baugar at bana." 
Sigurðr kvað:

21.
"Ráð er þér ráðit,
en ek ríða mun
til þess gulls er í lyngvi liggr,
en þú, Fáfnir, ligg
í fjǫrbrotum,
þar er þik Hel hafi." 
Fáfnir kvað:

22.
"Reginn mik réð,
hann þik ráða mun,
hann mun okkr verða báðum at bana.
Fjǫr sitt láta
hygg ek at Fáfnir myni;
þitt varð nú meira megin." 
Reginn var á brott horfinn meðan Sigurðr vá Fáfni, 
ok kom þá aptr er Sigurðr strauk blóð af sverðinu. 
Reginn kvað: 

23.
"Heill þú nú, Sigurðr,
nú hefir þú sigr vegit
ok Fáfni um farit;
manna þeira
er mold troða
þik kveð ek óblauðastan alinn." 
Sigurðr kvað:

24.
"Þat er óvíst at vita,
þá er komum allir saman,
sigtíva synir,
hverr óblauðastr er alinn;
margr er sá hvatr
er hjǫr né rýðr
annars brjóstum í." 
Reginn kvað:

25.
"Glaðr ertu nú, Sigurðr,
ok gagni feginn,
er þú þerrir Gram á grasi;
bróður minn
hefir þú benjaðan,
ok veld ek þó sjálfr sumu." 
Sigurðr kvað:

26.
"Þú því rétt
er ek ríða skyldak
heilǫg fjǫll hinig;
fé ok fjǫrvi
réði sá inn fráni ormr,
nema þú frýðir mér hvats hugar." 
Þá gekk Reginn at Fáfni ok skar hjarta 
ór honum með sverði er Riðill heitir, 
ok þá drakk hann blóð ór undinni eptir. 
Reginn kvað:

27.
"Sittu nú, Sigurðr,
en ek mun sofa ganga,
ok halt Fáfnis hjarta við funa;
eiskǫld
ek vil etin láta
eptir þenna dreyra drykk." 
Sigurðr kvað:

28.
"Fjarri þú gekkt,
meðan ek á Fáfni rauðk
minn inn hvassa hjǫr;
afli mínu
atta ek við orms megin,
meðan þú í lyngvi látt." 
Reginn kvað:

29.
"Lengi liggja
létir þú þann lyngvi í
inn aldna jǫtun,
ef þú sverðs né nytir,
þess er ek sjálfr gørða,
ok þíns ins hvassa hjǫrs." 
Sigurðr kvað:

30.
"Hugr er betri
en sé hjǫrs megin,
hvars vreiðir skulu vega,
þvíat hvatan mann
ek sé harðliga vega
með slævu sverði sigr. 

31.
"Hvǫtum er betra
en sé óhvǫtum
í hildileik hafask;
glǫðum er betra
en sé glúpnanda,
hvat sem at hendi kømr."
Sigurðr tók Fáfnis hjarta ok steikði á teini. 
Er hann hugði at fullsteikt væri, 
ok freyddi sveitinn ór hjartanu, 
þá tók hann á fingri sínum 
ok skynjaði hvárt fullsteikt væri. 
Hann brann ok brá fingrinum í munn sér. 
En er hjartablóð Fáfnis kom á tungu honum, 
ok skilði hann fuglsrǫdd. 
Hann heyrði at igður klǫkuðu á hrísinum. 
Igðan kvað: 

32.
"Þar sitr Sigurðr
sveita stokkinn,
Fáfnis hjarta
við funa steikir;
spakr þǫtti mér
spillir bauga,
ef hann fjǫrsega
fránan æti." 
Ǫnnur kvað:

33.
"Þar liggr Reginn,
ræðr um við sik,
vill tæla mǫg
þann er trúir honum,
berr af reiði
rǫng orð saman,
vill bǫlva smiðr
bróður hefna." 
Þriðja kvað:

34.
"Hǫfði skemmra
láti hann inn hára þul
fara til heljar heðan;
ǫllu gulli
þá kná hann einn ráða,
fjǫlð, því er und Fáfni lá." 
In fjórða kvað:

35.
Horskr þœtti mér,
ef hafa kynni
ástráð mikit
yðvar systra;
hygði hann um sik
ok hugin gleddi;
þar er mér úlfs vón
er ek eyru sék." 
Fimmta kvað:

36.
"Erat svá horskr
hildimeiðr
sem ek hers jaðar
hyggja myndak,
ef hann bróður lætr
á brot komask,
en hann ǫðrum hefir
aldrs of synjat." 
Sétta kvað:

37.
"Mjǫk er ósviðr,
ef hann enn sparir
fjánda inn fólkská,
þar er Reginn liggr,
er hann ráðinn hefr;
kannat hann við slíku at sjá." 
Sjaunda kvað:

38.
"Hǫfði skemmra
láti hann þann inn hrímkalda jǫtun
ok af baugum búa;
þá mundu fjár
þess er Fáfnir réð
einvaldi vera." 
Sigurðr kvað:

39.
"Verða svá rík skǫp
at Reginn skyli
mitt banorð bera,
þvíat þeir báðir brœðr
skulu brálliga
fara til heljar heðan." 
Sigurðr hjó hǫfuð af Regin, 
ok þá át hann Fáfnis hjarta 
ok drakk blóð þeira beggja, 
Regins ok Fáfnis. 
Þá heyrði Sigurðr hvar igður mæltu: 

40.
"Bitt þú, Sigurðr,
bauga rauða;
era konungligt
kvíða mǫrgu;
mey veit ek eina
miklu fegrsta,
gulli gœdda,
ef þú geta mættir." 

41.
Liggja til Gjúka
grœnar brautir,
fram vísa skǫp
fólklíðǫndum;
þar hefir dýrr konungr
dóttur alna,
þá mundu, Sigurðr,
mundi kaupa." 

42.
Salr er á há
Hindarfjalli,
allr er hann útan
eldi sveipinn;
þann hafa horskir
halir um gǫrvan
ór ódøkkum
Ógnar ljóma. 

43.
"Veit ek á fjalli
fólkvitr sofa,
ok leikr yfir
lindar váði;
Yggr stakk þorni,
aðra felldi
hǫr-Gefn hali
en hafa vildi. 

44.
Knáttu, mǫgr, sjá
mey und hjálmi,
þá er frá vígi
Vingskorni reið;
máat Sigrdrífar
svefni bregða
skjǫldunga niðr
fyr skǫpum norna." 
Sigurðr reið eftir slóð Fáfnis til bœlis hans 
ok fann þat opit ok hurðir af járni ok gætti. 
Af járni váru ok allir timbrstokkar í húsinu, 
en grafit í jǫrð niðr. 
Þar fann Sigurðr stórmikit gull 
ok fylldi þar tvær kistur. 
Þar tók hann œgishjálm ok gullbrynju ok sverðit Hrotta 
ok marga dýrgripi ok klyfjaði þar með Grana. 
En hestrinn vildi eigi fram ganga 
fyrr en Sigurðr steig á bak honum. 1.
Vaki mær meyja!
Vaki mín vina,
Hyndla systir,
er í helli býr!
Nú er røkkr røkkra,
ríða vit skulum
til Valhallar
ok til vés heilags. 

2.
Biðjum Herjafǫðr
í hugum sitja,
hann geldr ok gefr
gull verðungu;
gaf hann Hermóði
hjalm ok brynju,
en Sigmundi
sverð at þiggja. 

3.
Gefr hann sigr sumum
en sumum aura,
mælsku mǫrgum
ok manvit firum;
byri gefr hann brǫgnum
en brag skáldum,
gefr hann mannsemi
mǫrgum rekki. 

4.
Þór mun hon blóta,
þess mun hon biðja
at hann æ við þik
einart láti;
þó er honum ótítt
við jǫtuns brúðir. 

5.
Nú taktu úlf þinn
einn af stalli,
lát hann renna
með runa mínum."
"Seinn er gǫltr þinn
goðveg troða,
vil ek mar minn
mætan hlœða. 

6.
Flá ertu, Freyja,
er þú freistar mín,
vísar þú augum
á oss þannig,
er þú hefir ver þinn
í valsinni,
Óttar unga
Innsteins bur." 

7.
"Dulin ertu, Hyndla,
draums ætlik þér,
er þú kveðr ver minn
í valsinni,
þar er gǫltr glóar,
Gullinbursti,
Hildisvíni,
er mér hagir gørðu
dvergar tveir,
Dáinn ok Nabbi. 

8.
Sennum vit ór sǫðlum,
sitja vit skulum
ok um jǫfra
ættir dœma,
gumna þeira
er frá goðum kvómu. 

9.
Þeir hafa veðjat
Vala málmi
Óttarr ungi
ok Angantýr;
skylt er at veita,
svá at skati inn ungi
fǫðurleifð hafi
eptir frændr sína. 

10.
Hǫrg hann mér gerði
hlaðinn steinum,
nú er grjót þat
at gleri orðit;
rauð hann í nýju
nauta blóði,
æ trúði Óttarr
á ásynjur. 

11.
Nú láttu forna
niðja talða
ok upp bornar
ættir manna:
Hvat ek Skjǫldunga,
hvat ek Skilfinga,
hvat er Ǫðlinga,
hvat er Ylfinga,
hvat er hǫlðborit,
hvat er hersborit,
mest manna val
und Miðgarði?" 

12.
"Þú ert, Óttarr,
borinn Innsteini,
en Innsteinn var
Álfi inum gamla,
Álfr var Úlfi,
Úlfr Sæfara
en Sæfari
Svan inum rauða. 

13.
Móður átti faðir þinn
menjum gǫfga,
hygg ek at hon héti
Hlédís gyðja;
Fróði var faðir þeirar,
en Frjǫt móðir,
ǫll þótti ætt sú
með yfirmǫnnum. 

14.
Áli var áðr
ǫflgastr manna,
Hálfdan fyrri
hæstr Skjǫldunga;
fræg váru fólkvíg
þau er framir gerðu,
hvarfla þóttu hans verk
með himins skautum. 

15.
Eflðisk hann við Eymund,
œztan manna,
en hann vá Sigtrygg
með svǫlum eggjum,
eiga gekk Álmveig,
œzta kvinna,
ólu þau ok áttu
átján sonu. 

16.
Þaðan eru Skjǫldungar,
þaðan Skilfingar,
þaðan Ǫðlingar,
þaðan Ynglingar,
þaðan hǫlðborit,
þaðan hersborit,
mest manna val
und Miðgarði.
Allt er þat ætt þín,
Óttarr heimski. 

17.
Var Hildigunnr,
hennar móðir,
Svávu barn
ok sækonungs;
allt er þat ætt þín,
Óttarr heimski.
Varðar at viti svá;
viltu enn lengra? 

18.
Dagr átti Þóru
drengja móður,
ólusk í ætt þar
œztir kappar:
Fraðmarr ok Gyrðr
ok Frekar báðir,
Ámr ok Jǫsurmarr,
Álfr inn gamli.
Varðar at viti svá;
Viltu enn lengra? 

19.
Ketill hét vinr þeira,
Klypps arfþegi,
var hann móðurfaðir
móður þinnar;
þar var Fróði
fyrr en Kári,
inn eldri var
Álfr um getinn. 

20.
Nanna var næst þar,
Nǫkkva dóttir,
var mǫgr hennar
mágr þíns fǫður;
fyrnð er sú mægð,
fram tel ek lengra;
kunna ek báða
Brodd ok Hǫrvi.
Allt er þat ætt þín,
Óttarr heimski. 

21.
Ísolfr ok Ásolfr
Ǫlmóðs synir
ok Skúrhildar
Skekkils dóttur;
skaltu til telja
skatna margra.
Allt er þat ætt þín,
Óttarr heimski. 

22.
Gunnarr bálkr,
Grímr arðskafi,
járnskjǫldr Þórir,
Úlfr gínandi. 

23.
Búi ok Brámi,
Barri ok Reifnir,
Tindr ok Tyrfingr
ok tveir Haddingjar.
Allt er þat ætt þín,
Óttarr heimski. 

24.
Áni, Ómi
óru bornir
Arngríms synir
ok Eyfuru,
brǫkun berserkja,
bǫl margs konar,
um lǫnd ok um lǫg
sem logi fœri.
Allt er þat ætt þín,
Óttarr heimski. 

25.
Kunna ek báða
Brodd ok Hǫrvi,
váru þeir í hirð
Hrólfs ins gamla,
allir bornir
frá Jǫrmunreki,
Sigurðar mági
hlýð þú sǫgu minni
fólkum grimms,
þess er Fáfni vá. 

26.
Sá var vísir
frá Vǫlsungi
ok Hjǫrdís
frá Hrauðungi,
en Eylimi
frá Ǫðlingum.
Allt er þat ætt þín,
Óttarr heimski. 

27.
Gunnarr ok Hǫgni,
Gjúka arfar,
ok it sama Guðrún,
systir þeira;
eigi var Guthormr
Gjúka ættar,
þó var hann bróðir
beggja þeira.
Allt er þat ætt þín,
Óttarr heimski. 

28.
Haraldr hilditǫnn
borinn Hrœreki
sløngvanbauga,
sonr var hann Auðar,
Auðr djúpauðga
Ívars dóttir,
en Ráðbarðr var
Randvés faðir;
þeir váru gumnar
goðum signaðir.
Allt er þat ætt þín,
Óttarr heimski. 

29.
Váru ellifu
æsir talðir,
Baldr er hné
við banaþúfu;
þess lézk Váli
verðr at hefna,
síns bróður
sló hann handbana.
Allt er þat ætt þín,
Óttar heimski. 

30.
Var Baldrs faðir
Burs arfþegi,
Freyr átti Gerði,
hon var Gymis dóttir,
jǫtna ættar,
ok Aurboðu;
þó var Þjazi
þeira frændi
skautgjarn jǫtun,
hans var Skaði dóttir. 

31.
Margt segjum þér
ok munum fleira,
vǫrumk at viti svá.
Viltu enn lengra? 

32.
Haki var Hveðnu
hóti beztr sona,
en Hveðnu var
Hjǫrvarðr faðir,
Heiðr ok Hrossþjófr
Hrímnis kindar. 

33.
Eru vǫlur allar
frá Viðólfi,
vitkar allir
frá Vilmeiði,
en seiðberendr
frá Suarthǫfða,
jǫtnar allir
frá Ymi komnir.

34.
Margt segjum þér
ok munum fleira,
vǫrumk at viti svá.
Viltu enn lengra? 

35.
Var einn borinn
í árdaga
rammaukinn mjǫk
rǫgna kindar;
níu báru þann
naddgǫfgan mann
jǫtna meyjar
við jarðar þrǫm. 

36.
Margt segjum þér
ok munum fleira,
vǫrumk at viti svá.
Viltu enn lengra? 

37.
Hann Giálp um bar,
hann Greip um bar,
bar hann Eistla
ok Eyrgjafa,
hann bar Úlfrún
ok Angeyja,
Imðr ok Atla
ok Járnsaxa. 

38.
Sá var aukinn
jarðar megni,
svalkǫldum sæ
ok sonar dreyra. 

39.
Margt segjum þér
ok munum fleira,
vǫrumk at viti svá.
Viltu enn lengra? 

40.
Ól úlf Loki
við Angrboðu,
en Sleipni gat
við Svaðilfara;
eitt þótti skass
allra feiknast,
þat var bróður frá
Býleists komit. 

41.
Loki át hjarta
lindi brenndu,
fann hann hálfsviðinn
hugstein konu;
varð Loptr kviðugr
af konu illri,
þaðan er á foldu
flagð hvert komit. 

42.
Haf gengr hríðum
við himin sjálfan,
líðr lǫnd yfir
en lopt bilar;
þaðan koma snjóvar
ok snarir vindar;
þá er í ráði
at rǫgn um þrjóti. 

43.
Varð einn borinn
ǫllum meiri,
sá var aukinn
jarðar megni;
þann kveða stilli
stórauðgastan,
sif sifjaðan
sjǫtum gǫrvǫllum. 

44.
Þá kemr annarr
enn máttkari,
þó þori ek eigi
þann at nefna;
fáir sjá nú
fram um lengra
enn Óðinn man
úlfi mœta." 

45.
"Ber þú minnisǫl
mínum gelti,
svát hann ǫll muni
orð at tína,
þessa rœðu
á þriðja morgni,
þá er þeir Angantýr
ættir reikna." 

46.
"Snúðu braut heðan,
sofa lystir mik,
fær þú fátt af mér
fríðra kosta;
hleypr þú, Óðs vina,
úti á náttum,
sem með hǫfrum
Heiðrún fari. 

47.
Rannt at Óði
ey þreyjandi,
skutusk þér fleiri
und fyrirskyrtu;
hleypr þú, Óðs vina,
úti á náttum,
sem með hǫfrum
Heiðrún fari." 

48.
Ek slæ eldi
of íviðju,
svá at þú eigi kemsk
á braut heðan;
hleypr þú, Óðs vina,
úti á náttum,
sem með hǫfrum
Heiðrún fari." 

49.
Hyr sé ek brenna
en hauðr loga,
verða flestir
fjǫrlausn þola;
ber þú Óttari
bjór at hendi,
eitri blandinn mjǫk
illu heilli;
hleypr þú, Óðs vina,
úti á náttum,
sem með hǫfrum
Heiðrún fari." 

50.
"Orðheill þín skal
engu ráða,
þóttu, brúðr jǫtuns,
bǫlvi heitir;
hann skal drekka
dýrar veigar,
bið ek Óttari
ǫll goð duga." Ægir, er ǫðru nafni hét Gymir, 
hann hafði búit ásum ǫl, 
þá er hann hafði fengit ketil 
inn mikla sem nú er sagt. 
Til þeirar veizlu kom 
Óðinn ok Frigg kona hans. 
Þórr kom eigi, þvíat hann var í Austrvegi. 
Sif var þar, kona Þórs, 
Bragi ok Iðunn kona hans. 
Týr var þar; hann var einhendr 
Fenrisúlfr sleit hǫnd af honum, 
þá er hann var bundinn. 
Þar var Njǫrðr ok kona hans Skaði, 
Freyr ok Freyja, Víðarr son Óðins. 
Loki var þar ok þjónustumenn 
Freys, Byggvir ok Beyla. 
Margt var þar ása ok álfa. 
Ægir átti tvá þjónustumenn: 
Fimafengr ok Eldir. 
Þar var lýsigull haft fyrir elts ljós. 
Sjálft barsk þar ǫl. 
Þar var griðastaðr mikill. 
Menn lofuðu mjǫk hversu 
góðir þjónustumenn Ægis váru. 
Loki mátti eigi heyra þat, ok drap hann Fimafeng. 
Þá skóku æsir skjǫldu sína 
ok œpðu at Loka ok eltu 
hann braut til skógar, 
en þeir fóru at drekka. 
Loki hvarf aptr ok hitti úti Eldi. 
Loki kvaddi hann: 

1.
"Segðu þat, Eldir,
svá at þú einugi
feti gangir framarr,
hvat hér inni
hafa at ǫlmálum
sigtíva synir." 
Eldir kvað:

2.
"Of vápn sín dœma
ok um vígrisni sína
sigtíva synir;
ása ok álfa
er hér inni eru,
manngi er þér í orði vinr." 
Loki kvað:

3.
"Inn skal ganga
Ægis hallir í
á þat sumbl at sjá;
jǫll ok áfu
fœri ek ása sonum,
ok blend ek þeim svá meini mjǫð." 
Eldir kvað:

4.
"Veiztu, ef þú inn gengr
Ægis hallir í
á þat sumbl at sjá,
hrópi ok rógi
ef þú eyss á holl regin,
á þér munu þau þerra þat." 
Loki kvað:

5.
"Veiztu þat, Eldir,
ef vit einir skulum
sáryrðum sakask,
auðigr verða
mun ek í andsvǫrum,
ef þú mælir til margt." 
Síðan gekk Loki inn í hǫllina. 
En er þeir sá er fyrir váru hverr 
inn var kominn þǫgnuðu þeir allir. 
Loki kvað:

6.
"Þyrstr ek kom
þessar hallar til,
Loptr, um langan veg,
ásu at biðja
at mér einn gefi
mæran drykk mjaðar. 

7.
Hví þegið ér svá,
þrungin goð,
at þér mæla né meguð?
sessa ok staði
velið mér sumbli at
eða heitið mik heðan." 
Bragi kvað:

8.
"Sessa ok staði
velja þér sumbli at
æsir aldregi,
þvíat æsir vitu
hveim þeir alda skulu
gambansumbl um geta." 
Loki kvað:

9.
"Mantu þat, Óðinn,
er vit í árdaga
blendum blóði saman?
ǫlvi bergja
léztu eigi mundu,
nema okkr væri báðum borit." 
Óðinn kvað:

10.
"Rístu þá, Víðarr,
ok lát úlfs fǫður
sitja sumbli at,
síðr oss Loki
kveði lastastǫfum
Ægis hǫllu í." 
Þá stóð Viðarr upp ok skenkði Loka, 
en áðr hann drykki kvaddi hann ásuna: 

11.
"Heilir æsir!
Heilar ásynjur
ok ǫll ginnheilǫg goð!
nema sá einn áss
er innarr sitr,
Bragi, bekkjum á." 
Bragi kvað:

12.
"Mar ok mæki
gef ek þér míns fjár,
ok bœtir þér svá baugi Bragi,
síðr þú ásum
ǫfund um gjaldir;
gremðu eigi goð at þér." 
Loki kvað:

13.
"Jós ok armbauga
mundu æ vera
beggja vanr, Bragi;
ása ok álfa,
er hér inni eru,
þú ert við víg varastr
ok skjarrastr við skot." 
Bragi kvað:

14.
"Veit ek, ef fyr útan værak,
svá sem fyr innan emk
Ægis hǫll um kominn,
hǫfuð þitt
bæra ek í hendi mér;
léta ek þér þat fyr lygi." 
Loki kvað:

15.
"Snjallr ertu í sessi,
skalatu svá gøra,
Bragi bekkskrautuðr;
vega þú gakk,
ef þú vreiðr séir;
hyggsk vætr hvatr fyrir." 
Iðunn kvað:

16.
"Bið ek þik, Bragi,
barna sifjar duga
ok allra óskmaga,
at þú Loka
kveðira lastastǫfum
Ægis hǫllu í." 
Loki kvað:

17.
"Þegi þú, Iðunn!
þik kveð ek allra kvenna
vergjarnasta vera,
síztu arma þína
lagðir ítrþvegna
um þinn bróðurbana." 
Iðunn kvað:

18.
"Loka ek kveðka
lastastǫfum
Ægis hǫllu í:
Braga ek kyrri
bjórreifan,
vilkat ek at it vreiðir vegisk." 
Gefjun kvað:

19.
"Hví it æsir tveir
skuluð inni hér
sáryrðum sakask?
Lopzki þat veit
at hann leikinn er
ok hann fjǫrg ǫll frjá." 
Loki kvað:

20.
"Þegi þú, Gefjun!
þess mun ek nú geta,
er þik glapði at geði
sveinn inn hvíti
er þér sigli gaf
ok þú lagðir lær yfir." 
Óðinn kvað:

21.
"Ærr ertu, Loki,
ok ørviti,
er þú fær þér Gefjun at gremi,
þvíat aldar ørlǫg
hygg ek at hon ǫll um viti
jafngǫrla sem ek." 
Loki kvað:

22.
"Þegi þú, Óðinn!
þú kunnir aldregi
deila víg með verum;
opt þú gaft
þeim er þú gefa skyldira,
inum slævurum, sigr." 
Óðinn kvað:

23.
"Veiztu, ef ek gaf
þeim er ek gefa né skylda,
inum slævurum, sigr,
átta vetr
vartu fyr jǫrð neðan
kýr molkandi ok kona,
ok hefir þú þar bǫrn borit,
ok hugða ek þat args aðal." 
Loki kvað:

24.
"En þik síða kóðu
Sámseyju í,
ok draptu á vétt sem vǫlur;
vitka líki
fórtu verþjóð yfir,
ok hugða ek þat args aðal." 
Frigg kvað:

25.
"Ørlǫgum ykkrum
skylið aldregi
segja seggjum frá,
hvat it æsir tveir
drýgðuð í árdaga;
firrisk æ forn røk firar." 
Loki kvað:

26.
"Þegi þú, Frigg!
þú ert Fjǫrgyns mær
ok hefir æ vergjǫrn verit,
er þá Véa ok Vilja
léztu þér, Viðris kvæn,
báða í baðm um tekit." 
Frigg kvað:

27.
"Veiztu, ef ek inni ættak
Ægis hǫllum í
Baldri líkan bur,
út þú né kvæmir
frá ása sonum,
ok væri þá at þér vreiðum vegit." 
Loki kvað:

28.
"Enn vill þú, Frigg,
at ek fleiri telja
mína meinstafi;
ek því réð
er þú ríða sérat
síðan Baldr at sǫlum." 
Freyja kvað:

29.
"Ærr ertu, Loki,
er þú yðra telr
ljóta leiðstafi;
ørlǫg Frigg
hygg ek at ǫll viti,
þótt hon sjálfgi segi." 
Loki kvað:

30.
"Þegi þú, Freyja!
þik kann ek fullgerva,
era þér vamma vant;
ása ok álfa,
er hér inni eru,
hverr hefir þinn hór verit." 
Freyja kvað:

31.
"Flá er þér tunga,
hygg ek at þér fremr myni
ógott um gala;
reiðir ro þér æsir
ok ásynjur,
hryggr muntu heim fara." 
Loki kvað:

32.
"Þegi þú, Freyja!
þú ert fordæða
ok meini blandin mjǫk,
síztik at brœðr þínum
stóðu blíð regin,
ok myndir þú þá, Freyja, frata." 
Njǫrðr kvað:

33.
"Þat er válítit,
þótt sér varðir vers fái,
hós eða hvárs;
hitt er undr er áss ragr
er hér inn of kominn
ok hefir sá bǫrn of borit." 
Loki kvað:

34.
"Þegi þú, Njǫrðr!
þú vart austr heðan
gísl um sendr at goðum;
Hymis meyjar
hǫfðu þik at hlandtrogi
ok þér i munn migu." 
Njǫrðr kvað:

35.
"Sú erumk líkn,
er ek vark langt heðan
gísl um sendr at goðum,
þá ek mǫg gat,
þann er manngi fjár,
ok þykkir sá ása jaðarr." 
Loki kvað:

36.
"Hættu nú, Njǫrðr,
haf þú á hófi þik!
munka ek því leyna lengr:
við systur þinni
gaztu slíkan mǫg,
ok era þó ónu verr." 
Týr kvað:

37.
"Freyr er beztr
allra ballriða
ása gǫrðum í;
mey hann né grœtir
né manns konu
ok leysir ór hǫftum hvern." 
Loki kvað:

38.
"Þegi þú, Týr!
þú kunnir aldregi
bera tilt með tveim;
handar innar hœgri
mun ek hennar geta,
er þér sleit Fenrir frá." 
Týr kvað:

39.
"Handar em ek vanr
en þú Hróðrsvitnis;
bǫl er beggja þrá;
úlfgi hefir ok vel,
er í bǫndum skal
bíða ragnarøkrs." 
Loki kvað:

40.
"Þegi þú, Týr!
þat varð þinni konu
at hon átti mǫg við mér;
ǫln né penning
hafðir þú þess aldregi
vanréttis, vesall." 
Freyr kvað:

41.
"Úlf sé ek liggja
árósi fyrir,
unz rjúfask regin;
því mundu næst
nema þú nú þegir,
bundinn, bǫlvasmiðr." 
Loki kvað:

42.
"Gulli keypta
léztu Gymis dóttur
ok seldir þitt svá sverð;
en er Múspells synir
ríða Myrkvið yfir,
veizta þú þá, vesall, hvé þú vegr." 
Byggvir kvað:

43.
"Veiztu, ef ek øðli ættak
sem Ingunar-Freyr,
ok svá sælligt setr,
mergi smæra
mølða ek þá meinkráku
ok lemða alla í liðu." 
Loki kvað:

44.
"Hvat er þat it litla
er ek þat lǫggra sék
ok snapvíst snapir?
At eyrum Freys
mundu æ vera
ok und kvernum klaka." 
Byggvir kvað:

45.
"Byggvir ek heiti,
en mik bráðan kveða
goð ǫll ok gumar;
því em ek hér hróðugr
at drekka Hropts megir
allir ǫl saman." 
Loki kvað:

46.
"Þegi þú, Byggvir!
þú kunnir aldregi
deila með mǫnnum mat;
ok þik í flets strá
finna né máttu,
þá er vágu verar." 
Heimdallr kvað:

47.
"Ǫlr ertu, Loki,
svá at þú ert ørviti,
hví né lezkaðu, Loki?
þvíat ofdrykkja
veldr alda hveim,
er sína mælgi né manat." 
Loki kvað:

48.
"Þegi þú, Heimdallr!
þér var í árdaga
it ljóta líf um lagit;
aurgu baki
þú munt æ vera
ok vaka vǫrðr goða." 
Skaði kvað:

49.
"Létt er þér, Loki,
munattu lengi svá
leika lausum hala,
þvíat þik á hjǫrvi skulu
ins hrímkalda magar
gǫrnum binda goð." 
Loki kvað:

50.
"Veiztu, ef mik á hjǫrvi skulu
ins hrímkalda magar
gǫrnum binda goð,
fyrstr ok øfstr
var ek at fjǫrlagi,
þars vér á Þjaza þrifum." 
Skaði kvað:

51.
"Veiztu, ef fyrstr ok øfstr
vartu at fjǫrlagi,
þá er ér á Þjaza þrifuð,
frá mínum véum
ok vǫngum skulu
þér æ kǫld ráð koma." 
Loki kvað:

52.
"Léttari í málum
vartu við Laufeyjar son,
þá er þú lézt mér á beð þinn boðit;
getit verðr oss slíks,
ef vér gǫrva skulum
telja vǫmmin vár." 
þá gekk Sif fram ok byrlaði 
Loka í hrímkálki mjǫð ok mælti: 

53.
"Heill ver þú nú, Loki!
ok tak við hrímkálki
fullum forns mjaðar,
heldr þú hana eina
látir með ása sonum
vammalausa vera." 
Hann tók við horni ok drakk af: 

54.
"Ein þú værir,
ef þú svá værir,
vǫr ok grǫm at veri;
einn ek veit,
svá at ek vita þykkjumk,
hór ok af Hlórriða,
ok var þat sá inn lævísi Loki." 
Beyla kvað:

55.
"Fjǫll ǫll skjalfa;
hygg ek á fǫr vera
heiman Hlórriða;
han ræðr ró
þeim er rœgir hér
goð ǫll ok guma." 
Loki kvað:

56.
"Þegi þú, Beyla!
þú ert Byggvis kvæn
ok meini blandinn mjǫk;
ókynjan meira
koma með ása sonum;
ǫll ertu, deigja, dritin." 
Þá kom Þórr at ok kvað: 

57.
"Þegi þú, rǫg vættr!
þér skal minn þrúðhamarr,
Mjǫllnir, mál fyrnema;
herða klett
drep ek þér halsi af,
ok verðr þá þínu fjǫrvi um farit." 
Loki kvað:

58.
"Jarðar burr
er hér nú inn kominn,
hví þrasir þú svá, Þórr?
en þá þorir þú ekki
er þú skalt við úlfinn vega,
ok svelgr hann allan Sigfǫður." 
Þórr kvað:

59.
"Þegi þú, rǫg vættr!
þér skal minn þrúðhamarr,
Mjǫllnir, mál fyrnema;
upp ek þér verp
ok á austrvega,
síðan þik manngi sér." 
Loki kvað:

60.
"Austrfǫrum þínum
skaltu aldregi
segja seggjum frá,
síz í hanzka þumlungi
hnúkðir þú, einheri,
ok þóttiska þú þá Þórr vera." 
Þórr kvað:

61.
"Þegi þú, rǫg vættr!
þér skal minn þrúðhamarr,
Mjǫllnir, mál fyrnema;
hendi inni hœgri
drep ek þik Hrungnis bana,
svá at þér brotnar beina hvat." 
Loki kvað:

62.
"Lifa ætla ek mér
langan aldr,
þóttú hœtir hamri mér;
skarpar álar
þóttu þér Skrýmis vera,
ok máttira þú þá nesti ná,
ok svalzt þú þá hungri heill." 
Þórr kvað:

63.
"Þegi þú, rǫg vættr!
þér skal minn þrúðhamarr,
Mjǫllnir, mál fyrnema;
Hrungnis bani
mun þér í hel koma
fyr nágrindr neðan." 
Loki kvað:

64.
"Kvað ek fyr ásum,
kvað ek fyr ása sonum,
þats mik hvatti hugr,
en fyr þér einum
mun ek út ganga,
þvíat ek veit at þú vegr. 

65.
Ǫl gørðir þú, Ægir,
en þú aldri munt
síðan sumbl of gøra;
eiga þín ǫll,
er hér inni er,
leiki yfir logi,
ok brenni þér á baki." 

En eptir þetta falsk 
Loki í Fránangrsforsi í lax líki. 
Þar tóku æsir hann. 
Hann var bundinn með þǫrmum sonar síns Nara, 
en Narfi sonr hans varð at vargi. 
Skaði tók eitrorm ok festi upp yfir annlit Loka; 
draup þar ór eitr. 
Sigyn kona Loka sat þar ok 
helt munnlaug undir eitrið. 
En er munnlaugin var full bar hon út eitrit, 
en meðan draup eitrit á Loka. 
Þá kippðist hann svá hart 
við at þaðan af skalf jǫrð ǫll. 
Þat eru nú kallaðir landskjálptar.Síðan ríðr Sigurðr ok hefir Gram í hendi 
ok bindr gullspora á fœtr sér. 
Grani hleypr fram at eldinum er hann kenndi sporans. 
Nú verðr gnýr mikill er eldrinn tók 
at œsask en jǫrð tók at skjálfa; 
loginn stóð við himinn. 
Þetta þorði engi at gera fyrr, 
ok var sem hann riði í myrkva. 
Þá lægðisk eldrinn, 
en hann gekk af hestinum inn í salinn. 
Svá er kveðit: 
Eldr nam at œsask
en jǫrð at skjálfa
ok hár logi
við himni gnæfa;
fár treystisk þar
fylkis rekka
eld at ríða
né yfir stíga. 
Sigurðr Grana
sverði keyrði,
eldr sloknaði
fyrir ǫðlingi;
logi allr lægðisk
fyr lofgjǫrnum,
bliku reiði
er Reginn átti. 
[Niðurlag kappmælis Brynhildar og Guðrúnar]
Guðrun segir: "Þú ert betr gefin en makligt er, 
ok þinn ofsi mun illa sjatna, 
ok þess munu margir gjalda." 
"Una mundu vér," svarar Brynhildr, 
"er eigi ættir þú gǫfgara mann." 
Guðrún segir: "Áttu svá gǫfgan mann 
at óvíst er hvárr meiri konungr er 
ok gnótt fjár ok ríkis." 
Brynhildr svarar: 
"Sigurðr vá at Fáfni, 
ok er þat meira vert en allt ríki Gunnars konungs." 
- Svá sem kveðit er: 
Sigurðr vá at ormi,
en þat síðan mun
engum fyrnask
meðan ǫld lifir,
en hlýri þinn
hvárki þorði
eld at ríða
né yfir stíga. 
[Niðurlag samræðu Sigurðar og Brynhildar]
Þá mælti Brynhildr: 
"Ek vann eið at eiga þann mann 
er riði minn vafrloga, 
en þann eið vilda ek halda eða deyja ella." 
"Heldr en þú deyir vil ek þik eiga, 
en fyrirláta Guðrúnu," segir Sigurðr; 
en svá þrútnuðu hans síður at í 
sundr gengu brynjuhringar. 
"Eigi vil ek þik," sagði Brynhildr, 
"ok engan annarra." 
Sigurðr gekk í brott. 
Svá segir í Sigurðarkviðu: 
Út gekk Sigurðr
annspjalli frá,
hollvinr lofða,
ok hnipnaði,
svá at ganga nam
gunnar fúsum
sundr of síður
serkr járnofinn. 
Brot af Sigurðarkviðu 

1.
Hvat hefir Sigurðr
til saka unnit,
er þú frœknan vill
fjǫrvi næma?" 

2.
"Mér hefir Sigurðr
selda eiða,
eiða selda
alla logna;
þá vélti hann mik
er hann vera skyldi
allra eiða
einn fulltrúi." 

3.
"Þik hefir Brynhildr
bǫl at gerva
heiptar hvattan,
harm at vinna;
fyrman hon Guðrúnu
góðra ráða,
en síðan þér
sín at njóta."

4.
Sumir úlf sviðu,
sumir orm sniðu,
sumir Gothormi
af gera deildu,
áðr þeir mætti
meins um lystir
á horskum hal
hendr um leggja. 

5.
Úti stóð Guðrún
Gjúka dóttir,
ok hon þat orða
alls fyrst um kvað:
"Hvar er nú Sigurðr,
seggja dróttinn,
er frændr mínir
fyrri ríða?" 

6.
Einn því Hǫgni
andsvǫr veitti:
"Sundr hǫfum Sigurð
sverði hǫgginn;
gnapir æ grár jór
yfir gram dauðum." 

7.
Þá kvað þat Brynhildr
Buðla dóttir:
"Vel skuluð njóta
vápna ok landa;
einn myndi Sigurðr
ǫllu ráða,
ef hann lengr litlu
lífi heldi. 

8.
Væria þat sœmt,
at hann svá réði
Gjúka arfi
ok Gota mengi,
er hann fimm sonu
at fólkræði,
gunnar fúsa,
getna hafði." 

9.
Hló þá Brynhildr
- bœr allr dunði -
einu sinni
af ǫllum hug:
"Lengi skuluð njóta
landa ok þegna,
er þér frœknan gram
falla létuð." 

10.
Þá kvað þat Guðrún
Gjúka dóttir:
"Mjǫk mælir þú
miklar firnar;
gramir hafi Gunnar,
gǫtvað Sigurðar;
heiptgjarns hugar
hefnt skal verða." 

11.
Soltinn varð Sigurðr
sunnan Rínar;
hrafn af meiði
hátt kallaði:
"Ykkr mun Atli
eggjar rjóða,
munu vígská
of viða eiðar." 

12.
Fram var kvelda,
fjǫlð var drukkit,
þá var hvívetna
vilmál talið,
sofnuðu allir,
er í sæing kvómu;
einn vakði Gunnarr
ǫllum lengr. 

13.
Fót nam at hrœra,
fjǫlð nam at spjalla,
hitt herglǫtuðr
hyggja téði,
hvat þeir í bǫrvi
báðir sǫgðu
hrafn ey ok ǫrn,
er þeir heim riðu. 

14.
Vaknaði Brynhildr
Buðla dóttir,
dís skjǫldunga,
fyr dag litlu:
"Hvetið mik eða letið mik,
harmr er unninn,
sorg at segja
eða svá láta." 

15.
Þǫgðu allir
við því orði,
fár kunni þeim
fljóða látum,
er hon grátandi
gørðisk at segja
þat er hlæjandi
hǫlða beiddi. 

16.
"Hugða ek mér, Gunnarr,
grimmt í svefni,
svalt allt í sal,
ættak sæing kalda,
en þú, gramr, riðir
glaums andvani,
fjǫtri fatlaðr,
í fjánda lið.
Svá mun ǫll yður
ætt Niflunga
afli gengin,
eruð eiðrofa. 

17.
Mantattu, Gunnarr,
til gǫrva þat
er þit blóði í spor
báðir rennduð;
nú hefir þú honum þat allt
illu launat,
er hann fremstan þik
finna vildi. 

18.
Þá reyndi þat,
er riðit hafði
móðigr á vit
mín at biðja,
hvé herglǫtuðr
hafði fyrri
eiðum haldit
við inn unga gram. 

19.
Benvǫnd of lét,
brugðinn gulli,
margdýrr konungr
á meðal okkar;
eldi váru eggjar
útan gǫrvar,
en eitrdropum
innan fáðar." 

Frá dauða Sigurðar
Hér er sagt í þessi kviðu frá dauða Sigurðar,
ok víkr hér svá til sem þeir dræpi hann úti. 
En sumir segja svá at þeir dræpi 
hann inni í rekkju sinni sofanda. 
En þýðverskir menn segja svá 
at þeir dræpi hann úti í skógi. 
Ok svá segir í Guðrúnarkviðu inni fornu
 at Sigurðr ok Gjúkasynir hefði 
 til þings riðit þá er hann var drepinn. 
En þat segja allir einnig at 
þeir sviku hann í tryggð 
ok vógu at honum liggjanda ok óbúnum. Guðrún sat yfir Sigurði dauðum. 
Hon grét eigi sem aðrar konur, 
en hon var búinn til at springa af harmi. 
Til gengu bæði konur 
ok karlar at hugga hana, 
en þat var eigi auðvelt. 
Þat er sǫgn manna at Guðrún 
hefði etit af Fáfnis hjarta 
ok hon skilði því fugls rǫdd. 
Þetta er enn kveðit um Guðrúnu: 

1.
Ár var, þats Guðrún
gerðisk at deyja,
er hon sat sorgfull
yfir Sigurði;
gerðit hon hjúfra
né hǫndum slá
né kveina um
sem konur aðrar. 

2.
Gengu jarlar
alsnotrir fram,
þeir er harðs hugar
hana lǫttu;
þeygi Guðrún
gráta mátti,
svá var hon móðug,
mundi hon springa. 

3.
Sátu ítrar
jarla brúðir,
gulli búnar,
fyr Guðrúnu;
hvar sagði þeira
sinn oftrega,
þann er bitrastan
of beðit hafði. 

4.
Þá kvað Gjaflaug
Gjúka systir:
"Mik veit ek á moldu
munarlausasta;
hefi ek fimm vera
forspell beðit,
tveggja dœtra,
þriggja systra,
átta brœðra,
þó ek ein lifi." 

5.
Þeygi Guðrún
gráta mátti,
svá var hon móðug
at mǫg dauðan
ok harðhuguð
of hrǫr fylkis. 

6.
Þá kvað þat Herborg,
Húnalands dróttning:
"Hefi ek harðara
harm at segja;
mínir sjau synir
sunnan lands,
verr inn átti,
í val fellu; 

7.
faðir ok móðir,
fjórir brœðr,
þau á vági
vindr of lék,
barði bára
við borðþili. 

8.
Sjálf skylda ek gǫfga,
sjlf skylda ek gǫtva,
sjálf skylda ek hǫndla
helfǫr þeira;
þat ek allt um beið
ein misseri,
svá at mér maðr engi
munar leitaði. 

9.
Þá varð ek hapta
ok hernuma
sams misseris
síðan verða;
skylda ek skreyta
ok skúa binda
hersis kván
hverjan morgin. 

10.
Hon œgði mér
af afbrýði
ok hǫrðum mik
hǫggum keyrði;
fann ek húsguma
hvergi in betra
en húsfreyju
hvergi verri." 

11.
Þeygi Guðrún
gráta mátti,
svá var hon móðug
at mǫg dauðan
ok harðhuguð
um hrør fylkis. 

12.
Þá kvað þat Gullrǫnd
Gjúka dóttir:
"Fá kanntu, fóstra,
þótt þú fróð sér,
ungu vífi
andspjǫll bera."
Varaði hon at hylja
um hrør fylkis. 

13.
Svipti hon blæju
af Sigurði
ok vatt vengi
fyr vífs knjám:
"Líttu á ljúfan,
leggðu munn við grǫn,
sem þú hálsaðir
heilan stilli." 

14.
Á leit Guðrún
einu sinni,
sá hon dǫglings skǫr
dreyra runna,
fránar sjónir
fylkis liðnar,
hugborg jǫfurs
hjǫrvi skorna. 

15.
Þá hné Guðrún
hǫll við bolstri,
haddr losnaði,
hlýr roðnaði,
en regns dropi
rann niðr um kné. 

16.
Þá grét Guðrún
Gjúka dóttir,
svá at tár flugu
tresk í gǫgnum
ok gullu við
gæss í túni,
mærir fuglar
er mær átti. 

17.
Þá kvað þat Gullrǫnd
Gjúka dóttir:
"Ykkrar vissa ek
ástir mestar
manna allra
fyr mold ofan;
unðir þá hvárki
úti né inni,
systir mín,
nema hjá Sigurði." 

18.
"Svá var minn Sigurðr
hjá sonum Gjúka
sem væri geirlaukr
ór grasi vaxinn
eða væri bjartr steinn
á band dreginn,
jarknasteinn,
yfir ǫðlingum. 

19.
Ek þótta ok
þjóðans rekkum
hverri hæri
Herjans dísi;
nú em ek svá lítil
sem lauf sé
opt í jǫlstrum
at jǫfur dauðan.

20.
Sakna ek í sessi
ok í sæingu
míns málvinar,
valda megir Gjúka;
valda megir Gjúka
mínu bǫlvi
ok systur sinnar
sárum gráti. 

21.
Svá ér um lýða
landi eyðið
sem ér um unnuð
eiða svarða;
muna þú, Gunnarr,
gulls um njóta;
þeir munu þér baugar
at bana verða,
er þú Sigurði
svarðir eiða. 

22.
Opt var í túni
teiti meiri,
þá er minn Sigurðr
sǫðlaði Grana,
ok þeir Brynhildar
biðja fóru,
armar vættar,
illu heilli." 

23.
Þá kvað þat Brynhildr
Buðla dóttir:
"Vǫn sé sú véttr
vers ok barna,
er þik, Guðrún,
gráts um beiddi
ok þér í morgun
málrúnar gaf." 

24.
Þá kvað þat Gullrǫnd
Gjúka dóttir:
"Þegi þú, þjóðleið,
þeira orða!
Urðr ǫðlinga
hefir þú æ verit
rekr þik alda hverr
illrar skepnu -
sorg sára
sjau konunga
ok vinspell
vífa mest." 

25.
Þá kvað þat Brynhildr
Buðla dóttir:
"Veldr einn Atli
ǫllu bǫlvi
of borinn Buðla
bróðir minn. 

26.
Þá er vit í hǫll
húnskrar þjóðar
eld á jǫfri
ormbeðs litum;
þess hefi ek gangs
goldit síðan,
þeirar sýnar
sáumk ey." 

27.
Stóð hon und stoð,
strengði hon efli;
brann Brynhildi
Buðla dóttur
eldr ór augum,
eitri fnœsti,
er hon sár um leit
á Sigurði.

Guðrún gekk þaðan á braut til skógar á eyðimerkr 
ok fór allt til Danmarkar 
ok var þar með Þóru Hákonardóttur sjau misseri. 
Brynhildr vildi eigi lifa eftir Sigurð. 
Hon lét drepa þræla 
sína átta ok fimm ambóttir. 
Þá lagði hon sik sverði til bana, 
svá sem segir í Sigurðarkviðu inni skǫmmu. Hví er gull kallat mjǫl Fróða? 
Til þess er saga sjá 
at Skjǫldr hét sonr Óðins 
er Skjǫldungar er frá komnir. 
Hann hafði atsetu ok réð lǫndum 
þar sem nú er kǫlluð Danmǫrk, 
en þá var kallat Gotland. 
Skjǫldr átti þann son er Friðleifr hét, 
er lǫndum réð eptir hann. 
Sonr Friðleifs hét Fróði; 
hann tók konungdóm eptir fǫður sinn í þann tíð 
er Augustus keisari lagði frið of heim allan; 
þá var Kristr borinn. 
En fyrir því at Fróði var allra konunga ríkastr 
á Norðrlǫndum þá var honum 
kenndr friðrinn um alla danska tungu, 
ok kalla Norðmenn þat Fróða frið. 
Engi maðr grandaði ǫðrum, 
þótt hann hitti fyrir sér fǫður 
bana eða bróður bana lausan eða bundinn. 
Þá var ok engi þjófr eða ránsmaðr, 
svá at gullhringr einn lá á Jalangrsheiði lengi. 
Fróði konungr sótti heimboð í Svíþjóð 
til þess konungs er Fjǫlnir er nefndr. 
Þá keypti hann ambáttir tvær 
er hétu Fenja ok Menja; 
þær váru miklar ok sterkar. 
Í þann tíma fannst í Danmǫrk kvernsteinar tveir svá miklir 
at engi var svá sterkr at dregit gæti. 
En sú náttúra fylgði kvernunum at 
þat mólsk á kverninni sem s
á mælti fyrir er mól. 
Sú kvern hét Grotti. 
Hengikjǫptr er sá nefndr 
er Fróða konungi gaf kvernina. 
Fróði konungr lét leiða ambáttirnar til kvernarinnar 
ok bað þær mala gull, ok svá gerðu þær, 
mólu fyrst gull ok frið ok sælu Fróða. 
Þá gaf hann þeim eigi lengri hvíld eða svefn 
en gaukrinn þagði eða hljóð mátti kveða. 
Þat er sagt at þær kvæði ljóð þat 
er kallat er Gróttasǫngr. 
Ok áðr létti kvæðinu mólu þær her at Fróða, 
svá at á þeiri nótt kom þar sá sækonungr 
er Mýsingr hét og drap Fróða, 
tók þar herfang mikit. 
Þá lagðist Fróða friðr. 
Mýsingr hafði með sér Grotta 
ok svá Fenju ok Menju ok bað þær mala salt. 
Ok at miðri nótt spurðu þær 
ef eigi leiddisk Mýsingi salt. 
Hann bað þær mala lengr. 
Þær mólu litla hríð áðr niðr sǫkk skipit, 
ok var þar eptir svelgr í hafinu 
er særinn fellr í kvernaraugat. 
Þá varð sær saltr. 

1.
Nú eru komnar
til konungs húsa
framvísar tvær,
Fenja ok Menja;
þær ro at Fróða
Friðleifs sonar
máttkar meyjar
at mani hafðar. 

2.
Þær at lúðri
leiddar váru
ok grjóts grjá
gangs of beiddu;
hét hann hvárigri
hvílð né ynði,
áðr hann heyrði
hljóm ambátta. 

3.
Þær þyt þulu
þǫgnhorfinnar:
"Leggjum lúðra,
léttum steinum!"
Bað hann enn meyjar,
at þær mala skyldu. 

4.
Sungu ok slungu
snúðga steini,
svá at Fróða man
flest sofnaði.
Þá kvað þat Menja,
var til meldrs komin: 

5.
"Auð mǫlum Fróða,
mǫlum alsælan,
mǫlum fjǫlð fjár
á fegins lúðri;
siti hann á auði,
sofi hann á dúni,
vaki hann at vilja,
þá er vel malit. 

6.
Hér skyli engi
ǫðrum granda,
til bǫls búa
né til bana orka,
né hǫggvagi
hvǫssu sverði,
þó at bana bróður
bundinn finni." 

7.
En hann kvað ekki
orð it fyrra:
"Sofið eigi þit
né of sal gaukar,
eða lengr en svá
ljóð eitt kveðak." 

8.
"Varattu, Fróði,
fullspakr of þik,
málvinr manna,
er þú man keyptir;
kaustu at afli
ok at álitum,
en at ætterni
ekki spurðir. 

9.
Harðr var Hrungnir
ok hans faðir,
þó var Þjazi
þeim ǫflgari,
Iði ok Aurnir,
okkrir niðjar
brœðr bergrisa,
þeim erum bornar. 

10.
Kœmia Grotti
ór grjá fjalli,
né sá inn harði
hallr ór jǫrðu,
né mœli svá
mær bergrisa,
ef vissim vit
vætr til hennar. 

11.
Vér vetr níu
várum leikur
ǫflgar alnar
fyrir jǫrð neðan;
stóðu meyjar
at meginverkum,
fœrðum sjálfar
setberg ór stað. 

12.
Veltum grjóti
of garð risa,
svá at fold fyrir
fór skjalfandi;
svá sløngðum vit
snúðga steini,
hǫfga halli,
at halir tóku. 

13.
En vit síðan
á Svíþjóðu
framvísar tvær
í folk stigum;
beiddum bjǫrnu
en brutum skjǫldu,
gengum í gengnum
gráserkjat lið. 

14.
Steypðum stilli,
studdum annan,
veittum góðum
Gothormi lið;
vara kyrrseta,
áðr Knúi felli. 

15.
Fram heldum því
þau misseri
at vit at kǫppum
kenndar várum;
þar skorðu vit
skǫrpum geirum
blóð ór benjum
ok brand ruðum. 

16.
Nú erum komnar
til konungs húsa
miskunnlausar
ok at mani hafðar;
aurr etr iljar,
en ofan kulði,
drǫgum dólgs sjǫtul;
daprt er at Fróða. 

17.
Hendr skulu hvílask,
hallr standa mun,
malit hefi ek fyr mik,
mitt of létti;
nú muna hǫndum
hvíld vel gefa,
áðr fullmalit
Fróða þykki. 

18.
Hendr skulu hǫndla
harðar trjónur,
vápn valdreyrug;
vaki þú, Fróði!
vaki þú, Fróði,
ef þú hlýða vill
sǫngum okkrum
ok sǫgum fornum. 

19.
Eld sé ek brenna
fyrir austan borg,
vígspjǫll vaka,
þat mun viti kallaðr;
mun herr koma
hinig af bragði
ok brenna bœ
fyrir buðlungi. 

20.
Munat þú halda
Hleiðrar stóli,
rauðum hringum
né regingrjóti;
tǫkum á mǫndli,
mær, skarpara!
eruma valnar
í valdreyra. 

21.
Mól míns fǫður
mær ramliga,
þvíat hon feigð fira
fjǫlmargra sá;
stukku stórar
steðr frá lúðri,
járni varðar,
mǫlum enn framarr! 

22.
Mǫlum enn framarr!
Mun Yrsu sonr
við Halfdana
hefna Fróða;
sá mun hennar
heitinn verða
burr ok bróðir;
vitum báðar þat." 

23.
Mólu meyjar,
megins kostuðu,
váru ungar
í jǫtunmóði;
skulfu skaptré,
skauzk lúðr ofan,
hraut inn hǫfgi
hallr sundr í tvau. 

24.
En bergrisa
brúðr orð um kvað:
"Malit hǫfum, Fróði,
senn munum hætta;
hafa fullstaðit
fljóð at meldri." 
1.
"Vaki þú, Gróa!
Vaki þú, góð kona!
Vek ek þik dauðra dura,
ef þú þat mant
at þú þinn mǫg bæðir
til kumbldysjar koma." 

2.
"Hvat er nú annt
mínum einga syni,
hverju ertu nú bǫlvi borinn,
er þú þá móður kallar
er til moldar er komin
ok ór ljóðheimum liðin?" 

3.
"Ljótu leikborði
skaut fyr mik in lævísa kona,
sú er faðmaði minn fǫður.
Þar bað hon mik koma
er kvæmtki veit
móti Menglǫðu." 

4.
"Lǫng er fǫr,
langir ro farvegar,
langir ro manna munir,
ef þat verðr
at þú þinn vilja bíðr,
ok skeikar þá Skuld at skǫpum." 

5.
"Galdra þú mér gal
þá er góðir eru,
bjarg þú, móðir, megi;
á vegum allr
hygg ek at ek verða muna,
þykkjumk ek til ungr afi." 

6.
"Þann gel ek þér fyrstan,
þann kveða fjǫlnýtan,
þann gól Rindi Rani,
at þú of ǫxl skjótir
því er þér atalt þykkir,
sjálfr leið þú sjálfan þik. 

7.
Þann gel ek þér annan,
ef þú árna skalt
viljalauss á vegum:
Urðar lokur
haldi þér ǫllum megum,
er þú á sinnum sér. 

8.
Þann gel ek þér inn þriðja,
ef þér þjóðár
falla at fjǫrlotum:
Horn ok Ruðr
snúisk til heljar meðan
en þverri æ fyr þér. 

9.
Þann gel ek þér inn fjórða,
ef þik fjándr standa
gǫrvir á gálgvegi:
Hugr þeim hverfi
til handa þér,
ok snúisk þeim til sátta sefi. 

10.
Þann gel ek þér fimmta,
ef þér fjǫturr verðr
borinn at bóglimum:
Leysigaldr læt ek þér
fyr legg of kveðinn,
ok støkkr þá láss af limum
en af fótum fjǫturr. 

11.
Þann gel ek þér inn sétta,
ef þú á sjó kemr
meira en menn viti:
Logn ok lǫgr
gangi þér í lúðr saman
ok ljá þér æ friðdrjúgrar farar. 

12.
Þann gel ek þér inn sjaunda,
ef þik sœkja kemr
frost á fjalli há:
Hræva kulði
megit þínu holdi fara
ok haldit æ lík at liðum. 

13.
Þann gel ek þér inn átta,
ef þik úti nemr
nótt á niflvegi,
at því firr megi þér
til meins gøra
kristin dauð kona. 

14.
Þann gel ek þér inn níunda,
ef þú við inn naddgǫfga
orðum skiptir jǫtun:
Máls ok manvits
sé þér á minni ok hjarta
gnóga of gefit. 

15.
Far þú nú æva
þars þér forað þykkir,
ok standit þér mein fyrir munum.
Á jarðfǫstum steini
stóð ek innan dura,
meðan ek þér galdra gól. 

16.
Móður orð
ber þú, mǫgr, heðan
ok lát þér í brjósti búa,
því nóga heill
skaltu of aldr hafa,
meðan þú mín orð of mant." Grípir hét sonr Eylima, bróðir Hjǫrdísar; 
hann réð lǫndum ok var allra manna vitrastr ok framvíss. 
Sigurðr reið einn saman ok kom til hallar Grípis. 
Sigurðr var auðkenndr. 
Hann hitti mann at máli úti fyrir hǫllini; 
sá nefndist Geitir. 
Þá kvaddi Sigurðr hann máls ok spyrr: 

1.
"Hverr byggir hér
borgir þessar?
Hvat þann þjóðkonung
þegnar nefna?“
"Grípir heitir
gumna stjóri,
sá er fastri ræðr
foldu ok þegnum."

2.
"Er horskr konungr
heima í landi?
Mun sá gramr við mik
ganga at mæla?
Máls er þarfi
maðr ókunnigr,
vil ek fljótliga
finna Grípi."

3.
"Þess mun glaðr konungr
Geiti spyrja,
hverr sá maðr sé
er máls kveðr Grípi.“
"Sigurðr ek heiti,
borinn Sigmundi,
en Hjǫrdís er
hilmis móðir."

4.
Þá gekk Geitir
Grípi at segja:
"Hér er maðr úti
ókuðr kominn;
hann er ítarligr
at áliti;
sá vill, fylkir,
fund þinn hafa."

5.
Gengr ór skála
skatna dróttinn
ok heilsar vel
hilmi komnum:
"þiggðu hér, Sigurðr,
væri sœmra fyrr,
en þú, Geitir, tak
við Grana sjálfum."

6.
Mæla námu
ok margt hjala,
þá er ráðspakir
rekkar fundusk.
"Segðu mér, ef þú veizt,
móðurbróðir,
hvé mun Sigurði
snúna ævi?"

7.
"Þú munt maðr vera
mæztr und sólu
ok hæstr borinn
hverjum jǫfri,
gjǫfull af gulli,
en gløggr flugar,
ítr áliti
ok í orðum spakr."

8.
"Segðu, gegn konungr,
gerr en ek spyrja,
snotr, Sigurði,
ef þú sjá þykkisk:
Hvat mun fyrst gørask
til farnaðar,
þá er ór garði emk
genginn þínum?"

9.
"Fyrst muntu, fylkir,
fǫður um hefna,
ok Eylima
alls harms reka;
þú munt harða
Hundings sonu
snjalla fella;
muntu sigr hafa."

10.
"Segðu, ítr konungr,
ættingi, mér
heldr horskliga,
er vit hugat mælum:
Sérðu Sigurðar
snǫr brǫgð fyrir,
þau er hæst fara
und himinskautum?"

11.
"Muntu einn vega
orm inn frána,
þann er gráðugr liggr
á Gnitaheiði;
þú munt báðum
at bana verða
Regin ok Fáfni;
rétt segir Grípir."

12.
"Auðr mun œrinn,
ef ek eflik svá
víg með virðum,
sem þú víst segir;
leið at huga
ok lengra seg:
Hvat mun enn vera
ævi minnar?"

13.
"Þú munt finna
Fáfnis bœli
ok upp taka
auð inn fagra,
gulli hlœða
á Grana bógu;
ríðr þú til Gjúka,
gramr vígrisinn."

14.
"Enn skaltu hilmi
í hugaðsrœðu,
framlyndr jǫfurr,
fleira segja;
gestr em ek Gjúka,
ok ek geng þaðan;
hvat mun enn vera
ævi minnar?"

15.
"Sefr á fjalli
fylkis dóttir
bjǫrt í brynju
eptir bana Helga;
þú munt hǫggva
hvǫssu sverði,
brynju rísta
með bana Fáfnis."

16.
"Brotin er brynja,
brúðr mæla tekr,
er vaknaði
víf ór svefni;
hvat mun snót at heldr
við Sigurð mæla,
þat er at farnaði
fylki verði?"

17.
"Hon mun ríkjum þér
rúnar kenna,
allar þær er aldir
eignask vildu,
ok á manns tungu
mæla hverja,
líf með lækning;
lifðu heill, konungr."

18.
"Nú er því lokit,
numin eru frœði,
ok em braut þaðan
búinn at ríða;
leið at huga
ok lengra seg:
Hvat mun meirr vera
minnar ævi?"

19.
"Þú munt hitta
Heimis byggðir
ok glaðr vera
gestr þjóðkonungs;
farit er, Sigurðr,
þats ek fyrir vissak;
skala fremr en svá
fregna Grípi."

20.
"Nú fær mér ekka
orð þatstu mæltir,
þvíat þú fram um sér,
fylkir, lengra;
veiztu ofmikit
angr Sigurði,
því þú, Grípir, þat
gerra segja."

21.
"Lá mér um œsku
ævi þinnar
ljósast fyrir
líta eptir;
rétt em ek
ráðspakr taliðr,
né in heldr framvíss,
farit þats ek vissak."

22.
"Mann veit ek engi
fyr mold ofan,
þann er fleira sé
fram en þú, Grípir;
skalattu leyna,
þótt ljót sé
eða mein gørisk
á mínum hag."

23.
"Era með lǫstum
lǫgð ævi þér;
láttu, inn ítri, þat,
ǫðlingr, nemask,
þvíat uppi mun,
meðan ǫld lifir,
naddéls boði,
nafn þitt vera."

24.
"Verst hyggjum því,
verðr at skiljask
Sigurðr við fylki
at sógǫru;
leið vísaðú,
lagt er allt fyrir,
mærr, mér, ef þú vilt,
móðurbróðir."

25.
"Nú skal Sigurði
segja eǫrva,
alls þengill mik
til þess neyðir;
muntu víst vita
at vætki lýgr,
dœgr eitt er þér
dauði ætlaðr."

26.
"Vilkat ek reiði
ríks þjóðkonungs,
góð ráð, at heldr
Grípis þiggja;
nú vill víst vita,
þótt viltki sé,
hvat á sýnt Sigurðr
sér fyr hǫndum."

27.
"Fljóð er at Heimis
fagrt álitum,
hana Brynhildi
bragnar nefna,
dóttir Buðla,
en dýrr konungr
harðugðigt man
Heimir fœðir."

28.
"Hvat er mik at því,
þótt mær sé,
fǫgr áliti,
fœdd at Heimis?
Þat skaltu, Grípir,
gǫrva segja,
þvíat þú ǫll um sér
ørlǫg fyrir."

29.
"Hon firrir þik
flestu gamni,
fǫgr áliti,
fóstra Heimis;
svefn þú né sefr
né um sakar dœmir,
gáraðu manna
nema þú mey sér."

30.
"Hvat mun til líkna
lagt Sigurði?
Segðu, Grípir, þat,
ef þú sjá þykkisk;
mun ek mey ná
mundi kaupa,
þá ina fǫgru
fylkis dóttur?"

31.
"It munuð alla
eiða vinna
fullfastliga,
fá munuð halda;
verit hefr þú Gjúka
gestr eina nótt,
mantattu horska
Heimis fóstru."

32.
"Hvárt er þá, Grípir,
get þú þess fyr mér,
sér þú geðleysi
í grams skapi,
er ek skal við mey þá
málum slíta,
er ek alls hugar
unna þóttumk?"

33.
"Þú verðr, siklingr,
fyr svikum annars,
mundu Grímhildar
gjalda ráða,
mun bjóða þér
bjarthaddat man,
dóttur sína,
dregr hon vél at gram."

34.
"Mun ek við þá Gunnar
gørva hleyti
ok Guðrúnu
ganga at eiga?
Fullkvæni þá
fylkir væri,
ef meintregar
mér angraðit."

35.
"Þik mun Grímhildr
gǫrva véla,
mun hon Brynhildar
biðja fýsa
Gunnari til handa,
Gotna dróttni;
heitr þú fjótliga fǫr
fylkis móður."

36.
"Mein eru fyr hǫndum,
má ek líta þat,
ratar gǫrliga
ráð Sigurðar,
ef ek skal mærrar
meyjar biðja
ǫðrum til handa,
þeirar ek unna vel."

37.
"Ér munuð allir
eiða vinna
Gunnar ok Hǫgni,
en þú, gramr, þriði,
þvíat litum víxla,
er á leið eruð,
Gunnar ok þú;
Grípir lýgr eigi."

38.
"Hví gegnir þat?
Hví skulum skipta
litum ok látum,
er á leið erum?
Þar mun fláræði
fylgja annat,
atalt með ǫllu;
enn segðu, Grípir."

39.
"Lit hefir þú Gunnars
ok læti hans,
mælsku þína
ok meginhyggjur;
mundu fastna þér
framlundaða
fóstru Heimis;
sér vætr fyr því."

40.
"Verst hyggjum því,
vándr munk heitinn,
Sigurðr með seggjum
at sógǫru;
vilda ek eigi
vélum beita
jǫfra brúði,
er ek œzta veitk."

41.
"Þú munt hvíla,
hers oddviti,
mærr hjá meyju
sem þín móðir sé;
því mun uppi
meðan ǫld lifir,
þjóðar þengill,
þitt nafn vera."

42.
"Mun góða kván
Gunnarr eiga
mærr með mǫnnum,
mér segðu, Grípir,
þóat hafi þrjár nætr
þegns brúðr hjá mér
snarlynd sofit?
Slíks erut dœmi."

43.
"Saman munu brullaup
bæði drukkin
Sigurðar ok Gunnars
í sǫlum Gjúka;
þá hǫmum víxlið,
er it heim komið,
hefr hvárr fyr því
hyggju sína."

44.
"Hvé mun at ynði
eptir verða
mægð með mǫnnum?
Mér segðu, Grípir,
mun Gunnari
til gamans ráðit
síðan verða
eða sjalfum mér?"

45.
"Minnir þik eiða,
máttu þegja þó,
anntu Guðrúnu
góðra ráða;
en Brynhildr þykkisk,
brúðr, vargefin,
snót fiðr vélar
sér at hefndum."

46.
"Hvat mun at bótum
brúðr sú taka,
er vélar vér
vífi gerðum?
Hefir snót af mér
svarna eiða,
enga efnda,
en unað lítit."

47.
"Mun hon Gunnari
gǫrva segja,
at þú eigi vel
eiðum þyrmðir,
þá er ítr konungr
af ǫllum hug,
Gjúka arfi,
á gram trúði."

48.
"Hvat er þá, Grípir,
get þú þess fyr mér,
mun ek saðr vera
at sǫgu þeiri,
eða lýgr á mik
lofsæl kona
ok á sjálfa sik?
Segðu, Grípir, þat."

49.
"Mun fyr reiði
rík brúðr við þik
né af oftrega
allvel skipa;
viðr þú góðri
grand aldrigi,
þó ér víf konungs
vélum beittuð."

50.
"Mun horskr Gunnarr
at hvǫtun hennar
Guthormr ok Hǫgni
ganga síðan?
Munu synir Gjúka
af sifjugum mér
eggjar rjóða?
Enn segðu, Grípir."

51.
"Þá er Guðrúnu
grimmt um hjarta,
brœðr hennar
þér til bana ráða,
ok at øngu verðr
ynði síðan
vitru vífi;
veldr því Grímhildr. 

52.
Því skal hugga þik,
hers oddviti,
sú mun gipt lagið
á grams ævi:
Munat mætri maðr
á mold koma
und sólar sjǫt,
en þú, Sigurðr, þykkir."

53.
"Skiljumk heilir,
munat skǫpum vinna,
nú hefir þú, Grípir, vel
gǫrt sem ek beiddak;
fljótt myndir þú
fríðri segja
mína ævi,
ef þú mættir þat."Sigmundr konungr Vǫlsungsson átti Borghildi af Brálundi.  
Þau hétu son sinn Helga 
ok eptir Helga Hjǫrvarðssyni.  
Helga fóstraði Hagall.  
Hundingr hét ríkr konungr; 
við hann er Hundland kennt.  
Hann var hermaðr mikill ok átti marga sonu, 
þá er í hernaði váru.  
Ófriðr ok dylgjur váru 
á milli þeira Hundings konungs 
ok Sigmundar konungs;  
drápu hvárir annarra frændr.  
Sigmundr konungr ok hans ættmenn 
hétu Vǫlsungar ok Ylfingar.  
Helgi fór ok njósnaði til 
hirðar Hundings konungs á laun.  
Hemingr, son Hundings konungs, var heima.  
En er Helgi fór í brott 
þá hitti hann hjarðarsvein ok kvað: 

1.
"Segðu Hemingi
at Helgi man
hvern í brynju
bragnar felldu;
ér úlf grán
inni hǫfðuð,
þar er Hamal hugði
Hundingr konungr." 
Hamall hét sonr Hagals. 
Hundingr konungr sendi menn 
til Hagals at leita Helga. 
En Helgi mátti eigi forðast annan 
veg en tók klæði ambáttar ok gekk at mala. 
Þeir leituðu ok fundu eigi Helga. 
Þá kvað Blindr inn bǫlvísi:

2.
"Hvǫss eru augu
í Hagals þýju,
era þat karls ætt
er á kvernum stendr,
steinar rifna,
støkkr lúðr fyrir. 

3.
Nú hefir hǫrð dœmi
hildingr þegit,
er vísi skal
valbygg mala;
heldr er sœmri
hendi þeiri
meðalkafli
en mǫndultré." 
Hagall svaraði ok kvað: 

4.
"Þat er lítil vá,
þótt lúðr þrumi,
er mær konungs
mǫndul hrœrir;
hon skævaði
skýjum efri
ok vega þorði
sem víkingar,
áðr hana Helgi
hǫptu gørði.
Systir er hon þeira
Sigars ok Hǫgna,
því hefir ǫtul augu
Ylfinga man." 

Undan komst Helgi ok fór á herskip. 
Hann felldi Hunding konung 
ok var síðan kallaðr Helgi Hundingsbani. 
Hann lá með her sinn í Brunavágum 
ok hafði þar strandhǫgg, 
ok átu þar hrátt. 
Hǫgni hét konungr. 
Hans dóttir var Sigrún; 
hon var valkyrja ok reið lopt ok lǫg; 
hon var Sváfa endrborin. 
Sigrún reið at skipum Helga ok kvað: 

5.
"Hverir láta fljóta
fley við bakka?
Hvar, hermegir,
heima eiguð?
Hvers bíðið ér
í Brunavágum?
Hvert lystir yðr
leið at kanna?" 

6.
"Hagall lætr fljóta
fley við bakka,
eigum heima
í Hléseyju,
bíðum byrjar
í Brunavágum,
austr lystir oss
leið at kanna." 

7.
"Hvar hefir þú, hilmir,
hildi vakða
eða gǫgl alin
Gunnar systra?
Hví er brynja þín
blóði stokkin?
Hví skal und hjálmum
hrátt kjǫt eta?" 

8.
"Þat vann næst nýs
niðr Ylfinga
fyr vestan ver,
ef þik vita lystir,
er ek bjǫrnu tók
í Bragalundi
ok ætt ara
oddum saddak. 

9.
Nú er sagt, mær,
hvaðan sakar gørðusk,
því var á legi mér
lítt steikt etit." 

10.
"Víg lýsir þú,
varð fyr Helga
Hundingr konungr
hníga at velli;
bar sókn saman,
er sefa hefnduð
ok busti blóð
á brimis eggjar." 

11.
"Hvat vissir þú,
at þeir sé,
snót svinnhuguð,
er sefa hefndu?
Margir ro hvassir
hildings synir
ok ámunir
ossum niðjum." 

12.
"Varka ek fjarri,
folks oddviti,
gær á morgun
grams aldrlokum;
þó tel ek slœgjan
Sigmundar bur,
er í valrúnum
vígspjǫll segir. 

13.
Leit ek þik um sinn fyrr
á langskipum,
þá er þú byggðir
blóðga stafna
ok úrsvalar
unnir léku;
nú vill dyljask
dǫglingr fyr mér,
en Hǫgna mær
Helga kennir." 

Granmarr hét ríkr konungr er bjó at Svarinshaugi. 
Hann átti marga sonu: Hǫðbroddr, 
annarr Guðmundr, þriði Starkaðr. 
Hǫðbroddr var í konungastefnu. 
Hann fastnaði sér Sigrúnu Hǫgnadóttur. 
En er hon spyrr þat þá reið hon með valkyrjur 
um lopt ok um lǫg at leita Helga. 
Helgi var þá at Logafjǫllum 
ok hafði barizk við Hundingssonu. 
Þar felldi hann þá Álf ok Eyjólf, Hjǫrvarð 
ok Hervarð, 
ok var hann allvígmóðr ok sat undir Arasteini. 
Þar hitti Sigrún hann ok rann á háls honum 
ok kyssti hann ok sagði honum erendi sitt, 
svá sem segir í Vǫlsungakviðu inni fornu: 

14.
Sótti Sigrún
sikling glaðan,
heim nam hon Helga
hǫnd at sœkja,
kyssti ok kvaddi
konung und hjálmi,
þá varð hilmi
hugr á vífi. 

15.
Fyrr lézk hon unna
af ǫllum hug
syni Sigmundar
en hon sét hafði. 

16.
"Var ek Hǫðbroddi
í her fǫstnuð,
en jǫfur annan
eiga vildak;
þó sjámk, fylkir,
frænda reiði,
hefi ek míns fǫður
munráð brotit." 

17.
Nama Hǫgna mær
of hug mæla,
hafa kvazk hon Helga
hylli skyldu. 

18.
"Hirð eigi þú
Hǫgna reiði,
né illan hug
ættar þinnar;
Þú skalt, mær ung,
at mér lifa;
ætt áttu, en góða,
er ek eigi sjámk." 

Helgi samnaði þá miklum skipaher 
ok fór til Frekasteins, 
ok fengu í hafi ofviðri mannhætt. 
Þá kvómu leiptr yfir þá, 
ok stóðu geislar í skipin. 
Þeir sá í loptinu, 
at valkyrjur níu riðu, 
ok kenndu þeir Sigrúnu. 
Þá lægði storminn, 
ok kvómu þeir heilir til lands. 
Granmarssynir sátu á bjargi 
nǫkkuru er skipin sigldu at landi. 
Guðmundr hljóp á hest 
ok reið á njósn á bergit við hǫfnina. 
Þá hlóðu Vǫlsungar seglum. 
Þá kvað Guðmundr, 
svá sem fyrr er ritat í Helgakviðu: 
"Hverr er fylkir
sá er flota stýrir
ok feiknalið
fœrir at landi?" 
Sinfjǫtli Sigmundarson svaraði, 
ok er þat enn ritat. 
Guðmundr reið heim með hersǫgu. 
Þá sǫmnuðu Granmarssynir her. 
Kómu þar mergir konungar. 
Þar var Hǫgni, 
faðir Sigrúnar, 
ok synir hans, Bragi ok Dagr. 
Þar var orrosta mikil, 
ok fellu allir Granmarssynir 
ok allir þeira hǫfðingjar, 
nema Dagr Hǫgnason fekk grið 
ok vann eiða Vǫlsungum. 
Sigrún gekk í valinn 
ok hitti Hǫðbrodd at kominn dauða; 
hon kvað: 

19.
"Muna þér Sigrún
frá Sevafjǫllum,
Hǫðbroddr konungr,
hníga at armi;
liðin er ævi
- opt náir hrævi
gránstóð gríðar -
Granmars sona." 
Þá hitti hon Helga 
ok varð allfegin. 
Hann kvað: 

20.
Erat þér at ǫllu,
alvitr, gefit,
þó kveð ek nøkkvi
nornir valda;
fellu í morgun
at Frekasteini
Bragi ok Hǫgni,
varð ek bani þeira. 

21.
En at Styrkleifum
Starkaðr konungr,
en at Hlébjǫrgum
Hrollaugs synir;
þann sá ek gylfa
grimmúðgastan,
er barðisk bolr,
var á brott hǫfuð. 

22.
Liggja at jǫrðu
allra flestir
niðjar þínir
at nám orðnir;
vanntattu vígi,
var þér þat skapat
at þú at rógi
ríkmenni vart." 
Þá grét Sigrún. 
Hann kvað: 

23.
"Huggastu, Sigrún,
Hildr hefir þú oss verit;
vinnat skjǫldungar skǫpum."
"Lifna mynda ek nú kjósa
er liðir eru,
ok knætta ek þér þó í faðmi felask." 
Þetta kvað Guðmundr Granmarsson: 

24.
"Hverr er skjǫldungr
sá er skipum stýrir,
lætr gunnfana
gullinn fyr stafni?
Þykkja mér fríð
í farar broddi,
verpr vígroða
um víkinga. 
Sinfjǫtli kvað:

25.
"Hér má Hǫðbroddr
Helga kenna,
flótta trauðan,
í flota miðjum;
hann hefir eðli
ættar þinnar,
arf Fjǫrsunga,
und sik þrungit." 

26.
"Því fyrr skulu
at Frekasteini
sáttir saman
um sakar dœma;
mál er, Hǫðbroddr,
hefnd at vinna,
ef vér lægra hlut
lengi bárum." 

27.
"Fyrr mundu, Guðmundr,
geitr um halda
ok bergskorar
brattar klífa,
hafa þér í hendi
heslikylfu;
þat er þér blíðara
en brimis dómar. 

28.
"Þér er, Sinfjǫtli,
sœmra myklu
gunni at heyja
ok glaða ǫrnu
en ónýtum
orðum at bregðask,
þótt hildingar
heiptir deili. 

29.
Þykkit mér góðir
Granmars synir,
þó dugir siklingum
satt at mæla;
þeir merkt hafa
á Móinsheimum
at hug hafa
hjǫrum at bregða;
eru hildingar
hølzti snjallir." 

Helgi fekk Sigrúnar, 
ok áttu þau sonu. 
Var Helgi eigi gamall. 
Dagr Hǫgnason blótaði 
Óðin til fǫðurhefnda. 
Óðinn léði Dag geirs síns. 
Dagr fann Helga mág sinn 
þar sem heitir at Fjǫturlundi. 
Hann lagði í gǫgnum Helga með geirnum. 
Þar fell Helgi, 
en Dagr reið til fjalla 
ok sagði Sigrúnu tíðindi: 

30.
"Trauðr em ek, systir,
trega þér at segja,
þvíat ek hefi nauðigr
nipti grœtta;
fell í morgun
und Fjǫturlundi
buðlungr sá er var
beztr í heimi
ok hildingum
á hálsi stóð." 

31.
"Þik skyli allir
eiðar bíta,
þeir er Helga
hafðir unna
at inu ljósa
Leiptrarvatni
ok at úrsvǫlum
Unnarsteini. 

32.
Skríðiat þat skip
er und þér skríði,
þótt óskabyrr
eptir leggisk.
Rennia sá marr
er und þér renni,
þóttú fjándr þína
forðask eigir. 

33.
Bítia þér þat sverð
er þú bregðir,
nema sjálfum þér
syngvi of hǫfði.
Þá væri þér hefnt
Helga dauða,
ef þú værir vargr
á viðum úti,
auðs andvani
ok alls gamans,
hefðir eigi mat,
nema á hræjum spryngir." 
Dagr kvað:

34.
"Ær ertu, systir,
ok ørvita,
er þú brœðr þínum
biðr forskapa.
Einn veldr Óðinn
ǫllu bǫlvi,
þvíat með sifjungum
sakrúnar bar. 

35.
Þér býðr bróðir
bauga rauða,
ǫll Vandilsvé
ok Vígdali;
hafðu hálfan heim
harms at gjǫldum,
brúðr baugvarið,
ok burir þínir." 

36.
"Sitka ek svá sæl
at Sefafjǫllum,
ár né um nætr,
at ek una lífi,
nema at liði lofðungs
ljóma bregði,
renni und vísa
Vígblær þinig,
gullbitli vanr,
knega ek grami fagna. 

37.
Svá hafði Helgi
hrædda gǫrva
fjándr sína alla
ok frændr þeira,
sem fyr úlfi
óðar rynni
geitr af fjalli
geiskafullar. 

38.
Svá bar Helgi
af hildingum
sem ítrskapaðr
askr af þyrni,
eða sá dýrkalfr
dǫggu slunginn,
er øfri ferr
ǫllum dýrum,
ok horn glóa
við himin sjalfan." 

Haugr var gjǫrr eptir Helga. 
En er hann kom til Valhallar 
þá bauð Óðinn honum ǫllu at ráða með sér. 
Helgi kvað: 

39.
"Þú skalt, Hundingr,
hverjum manni
fótlaug geta
ok funa kynda,
hunda binda,
hesta gæta,
gefa svínum soð,
áðr sofa gangir." 

Ambótt Sigrúnar gekk 
um aptan hjá haugi Helga 
ok sá at Helgi reið 
til haugsins með marga menn. 
Ambótt kvað: 

40.
"Hvárt eru þat svik ein
er ek sjá þykkjumk
eða ragna røk,
ríða menn dauðir,
er jóa yðra
oddum keyrið,
eða er hildingum
heimfǫr gefin?" 

41.
"Era þat svik ein
er þú sjá þykkisk,
né aldar rof,
þóttu oss lítir,
þótt vér jóa óra
oddum keyrim,
né er hildingum
heimfǫr gefin." 
Heim gekk ambótt 
ok sagði Sigrúnu: 

42.
"Út gakk þú, Sigrún
frá Sevafjǫllum,
ef þik fólks jaðar
finna lystir.
Upp er haugr lokinn,
kominn er Helgi;
dólgspor dreyra,
dǫglingr bað þik,
at þú sárdropa
svefja skyldir." 
Sigrún gekk í hauginn 
til Helga ok kvað: 

43.
"Nú em ek svá fegin
fundi okkrum
sem átfrekir
Óðins haukar,
er val vitu,
varmar bráðir,
eða dǫgglitir
dagsbrún sjá. 

44.
Fyrr vil ek kyssa
konung ólifðan
en þú blóðugri
brynju kastir.
Hár er þitt, Helgi,
hélu þrungit,
allr er vísi
valdǫgg sleginn,
hendr úrsvalar
Hǫgna mági.
Hvé skal ek þér, buðlungr,
þess bót of vinna?" 

45.
"Ein veldr þú, Sigrún
frá Sevafjǫllum,
er Helgi er
harmdǫgg sleginn.
Grætr þú, gullvarið,
grimmum tárum,
sólbjǫrt, suðrœn,
áðr þú sofa gangir;
hvert fellr blóðugt
á brjóst grami,
úrsvalt, innfjálgt,
ekka þrungit. 

46.
Vel skulum drekka
dýrar veigar,
þótt misst hafim
munar ok landa.
Skal engi maðr
angrljóð kveða,
þótt mér á brjósti
benjar líti;
nú eru brúðir
byrgðar í haugi,
lofða dísir,
hjá oss liðnum." 
Sigrún bjó sæing í hauginum. 

47.
"Hér hefi ek þér, Helgi,
hvílu gǫrva
angrlausa mjǫk,
Ylfinga niðr;
vil ek þér í faðmi,
fylkir, sofna
sem ek lofðungi
lifnum myndak." 

48.
"Nú kveð ek enskis
ǫrvænt vera,
síð né snimma
at Sevafjǫllum,
er þú á armi
ólifðum sefr,
hvít, í haugi,
Hǫgna dóttir,
ok ertu kvik,
in konungborna. 

49.
Mál er mér at ríða
roðnar brautir,
láta fǫlvan jó
flugstíg troða;
skal ek fyr vestan
vindhjálms brúar,
áðr Salgofnir
sigrþjóð veki." 

Þeir Helgi riðu leið sína, 
en þær fóru heim til bœjar. 
Annan aptan lét Sigrún ambótt 
halda vǫrð á hauginum. 
En at dagsetri, 
er Sigrún kom til haugsins, 
hon kvað: 

50.
"Kominn væri nú,
ef koma hygði,
Sigmundar burr
frá sǫlum Óðins;
kveð ek grams þinig
grænask vánir,
er á asklimum
ernir sitja
ok drífr drótt ǫll
draumþinga til." 

51.
"Verðu eigi svá œr
at ein farir,
dís skjǫldunga,
draughúsa til;
verða ǫflgari
allir á nóttum
dauðir dólgar, mær,
en um daga ljósa." 

Sigrún varð skammlíf af harmi ok trega. 
Þat var trúa í forneskju 
at menn væri endrbornir, 
en þat er nú kǫlluð kerlingavilla. 
Helgi ok Sigrún er kallat 
at væri endrborin. 
Hét hann þá Helgi Haddingjaskati, 
en hon Kára Hálfdanardóttir, 
svá sem kveðit er í Káruljóðum, 
ok var hon valkyrja. 
1.
Útan garða
hann sá upp um koma
þursa þjóðar sjǫt:
"Úrgar brautir
árnaðu aptr heðan,
áttattu hér, verndar vanr, veru. 

2.
"Hvat er þat flagða
er stendr fyrir forgǫrðum
ok hvarflar um hættan loga?
Hvers þú leitar
eða hvers þú á leitum ert
eða hvat viltu, vinlaus, vita?" 

3.
"Hvat er þat flagða
er stendr fyr forgarði
ok býðrat líðǫndum lǫð?
Sœmðarorða lauss
hefir þú, seggr, of lifat,
ok haltu heim heðan." 

4.
"Fjǫlsviðr ek heiti
en ek á fróðan sefa,
þeygi em ek míns mildr matar.
Innan garða
þú kemr hér aldregi,
ok dríf þú nú, vargr, at vegi." 

5.
"Augna gamans
fýsir aptr at fá
hvars hann getr svást at sjá.
Garðar glóa mér þykkja
of gullna sali,
hér mynda ek eðli una." 

6.
"Segðu mér hverjum
ertu, sveinn, borinn
eða hverra ertu manna mǫgr?"
"Vindkaldr ek heiti,
Várkaldr hét minn faðir,
þess var Fjǫlkaldr faðir. 

7.
"Segðu mér þat, Fjǫlsviðr,
er ek fregna mun
ok ek vilda vita,
hverr hér ræðr,
ok ríki hefir,
eign ok auðsǫlum." 

8.
"Menglǫð of heitir
en hana móðir of gat
við Svafrþorms syni.
Hon hér ræðr,
ok ríki hefir,
eign ok auðsǫlum." 

9.
"Segðu mér þat, Fjǫlsviðr,
er ek þik fregna mun
ok ek vilda vita,
hvat sú grind heitir
er með goðum sáat
menn it meira forað." 

10.
"Þrymgjǫll hon heitir,
en hana þrír gørðu
Sólblinda synir.
Fjǫturr fastr verðr
við faranda hvern,
er hana hefr frá hliði." 

11.
"Segðu mér þat, Fjǫlsviðr,
er ek þik fregna mun
ok ek vilda vita,
hvat sá garðr heitir
er með goðum sáat
menn it meira forað." 

12.
"Gastrópnir heitir,
en ek hann gǫrfan hefk
ór Leirbrimis limum.
Svá hefi ek studdan
at hann standa mun
æ meðan ǫld lifir." 

13.
"Segðu mér þat, Fjǫlsviðr,
er ek þik fregna mun
ok ek vilda vita,
hvat þeir garmar heita,
er gífrari hefik
ønga fyrr í lǫndum lítit." 

14.
"Gífr heitir annarr
en Geri annarr,
ef þú vilt þat vita.
Varðir ellifu
er þeir varða,
unz rjúfask regin."

15.
"Segðu mér þat, Fjǫlsviðr,
er ek þik fregna mun
ok ek vilda vita,
hvárt sé manna nǫkkut
þat er megi inn koma
meðan sókndjarfir sofa."

16.
"Missvefni mikit
var þeim mjǫk lagit,
síðan þeim var varzla vituð.
Annarr of nætr sefr
en annarr of daga,
ok kemsk þá vætr ef þá kom."

17.
"Segðu mér þat, Fjǫlsviðr,
er ek þik fregna mun
ok ek vilda vita,
hvárt sé matar nǫkkut
þat er menn hafi
ok hlaupi inn meðan þeir eta."

18.
"Vengbráðir tvær
liggja í Viðófnis liðum,
ef þú vilt þat vita.
Þat eitt er svá matar
at þeim menn of gefi,
ok hlaupa inn meðan þeir eta."

19.
"Segðu mér þat, Fjǫlsviðr,
er ek þik fregna mun
ok ek vilda vita,
hvat þat barr heitir
er breiðask um
lǫnd ǫll limar."

20.
"Mímameiðr hann heitir,
en þat fáir vitu
af hverjum rótum renn.
Við þat hann fellr
er fæstan varir,
flærat hann eldr né járn." 

21.
"Segðu mér þat, Fjǫlsviðr,
er ek þik fregna mun
ok ek vilda vita,
hvat af móði verðr
þess ins mæra viðar,
er hann flær eigi eldr né járn."

22.
"Út af hans aldni
skal á eld bera
fyrir kelisjúkar konur.
Útar hverfa
þess þær innarr skyli,
sá er hann með mǫnnum mjǫtuðr."

23.
"Segðu mér þat, Fjǫlsviðr,
er ek þik fregna mun
ok ek vilda vita,
hvat sá hani heitir
er sitr í inum háva viði,
allr hann við gull glóir."

24.
"Víðófnir hann heitir,
en hann stendr veðirglasi á
meiðs kvistum Míma;
einum ekka þrungr
hann ofrof saman
Surtar Sinmǫru." 

25.
"Segðu mér þat, Fjǫlsviðr,
er ek þik fregna mun
ok ek vilda vita,
hvárt sé vopna nǫkkut
þat er knegi Viðófnir fyr
hníga á Heljar sjǫt." 

26.
"Lævateinn heitir,
en hann gørði Loptr rúinn
fyrir nágrindr neðan.
Í segjárnskeri
liggr hann hjá Sinmǫru
ok halda njarðlásar níu." 

27.
"Segðu mér þat, Fjǫlsviðr,
er ek þik fregna mun
ok ek vilda vita,
hvárt aptr kemr
sá er eptir ferr
ok vill þann tein taka." 

28.
"Aptr mun koma
sá er eptir ferr
ok vill þann tein taka,
ef þat fœrir
er fáir eigu
Eiri aurglasis." 

29.
"Segðu mér þat, Fjǫlsviðr,
er ek þik fregna mun
ok ek vilda vita,
hvárt sé mæta nǫkkut
þat er menn hafi,
ok verðr því in fǫlva gýgr fegin." 

30.
Ljósan ljá
skaltu í lúðr bera
þann er liggr í Viðófnis vǫlum,
Sinmǫru at selja,
áðr hon sǫm telisk
vápn til vígs at ljá." 

31.
"Segðu mér þat, Fjǫlsviðr,
er ek þik fregna mun
ok ek vilda vita,
hvat sá salr heitir
er slunginn er
vísum vafrloga." 

32.
"Hyrr hann heitir,
en hann lengi mun
á brodds oddi bifask.
Auðranns þess
munu um aldr hafa
frétt eina firar." 

33.
"Segðu mér þat, Fjǫlsviðr,
er ek þik fregna mun
ok ek vilda vita,
hverr þat gørði,
er ek fyr garð sák
innan, ásmaga." 

34.
"Uni ok Íri,
Bári ok Óri,
Varr ok Vegdrasill,
Dóri ok Óri,
Dellingr at var þar,
Liðski, Álfr, Loki." 

35.
"Segðu mér þat, Fjǫlsviðr,
er ek þik fregna mun
ok ek vilda vita,
hvat þat bjarg heitir
er ek sé brúði á
þjóðmæra þruma." 

36.
"Lyfjaberg þat heitir,
en þat hefir lengi verit
sjúkum ok sárum gaman.
Heil verðr hver,
þótt hafi árs sótt,
ef þat klífr, kona." 

37.
"Segðu mér þat, Fjǫlsviðr,
er ek þik fregna mun
ok ek vilda vita,
hvat þær meyjar heita
er fyr Menglaðar knjám
syngja sáttar saman." 

38.
"Hlíf heitir,
ǫnnur Hlífþursa,
þriðja Þjóðvarta,
Bjǫrt ok Blíð,
Blíðr, Fríð,
Eir ok Aurboða." 

39.
"Segðu mér þat, Fjǫlsviðr,
er ek þik fregna mun
ok ek vilda vita,
hvárt þær bjarga
þeim er blóta þær,
ef gørask þarfar þess." 

40.
"Bjarga svinnar
hvar er menn blóta þær
á stallhelgum stað.
Eigi svá hátt forað
kemr at hǫlða sonum,
hvern þær ór nauðum nema." 

41.
"Segðu mér þat, Fjǫlsviðr,
er ek þik fregna mun
ok ek vilda vita,
hvárt sé manna nǫkkut
þat er knegi á Menglaðar
svásum armi sofa." 

42.
"Vætr er þat manna
er knegi á Menglaðar
svásum armi sofa,
nema Svipdagr einn,
honum var sú in sólbjarta
brúðr at kván of kveðin." 

43.
"Hrittu á hurðir,
láttu hlið rúm,
hér máttu Svipdag sjá,
en þó vita far,
ef vilja muni
Menglǫð mitt gaman." 

44.
"Heyrðu, Menglǫð,
hér er maðr kominn,
gakk þú á gest sjá.
Hundar fagna,
hús hefir upp lokizk,
hygg ek at Svipdagr sé." 

45.
"Horskir hrafnar
skulu þér á hám gálga
slíta sjónir ór,
ef þú þat lýgr
at hér sé langt kominn
mǫgr til minna sala. 

46.
Hvaðan þú fórt,
hvaðan þú fǫr gørðir,
hvé þik hétu hjú?
At ætt ok nafni
skal ek jartegn vita,
ef ek var þér kván of kveðin." 

47.
"Svipdagr ek heiti,
Sólbjartr hét minn faðir,
þaðan rákumk vindar kalda vegu.
Urðar orði
kveðr engi maðr,
þótt þat sé við lǫst lagit." 

48.
"Vel þú nú kominn!
Hefi ek minn vilja beðit,
fylgja skal kveðju koss.
Forkunnar sýn
mun flestan glaða,
hverr er hefir við annan ást. 

49.
Lengi ek sat
ljúfu bergi á,
beið ek þín dœgr ok daga.
Nú þat varð
er ek vætt hefik
at þú ert aptr kominn,
mǫgr, til minna sala. 

50.
Þrár hafðar
er ek hefi til þíns gamans
en þú til míns munar.
Nú er þat satt
er vit slíta skulum
ævi ok aldri saman." 
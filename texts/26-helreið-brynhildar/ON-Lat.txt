Eptir dauða Brynhildar váru gǫr bál tvau, 
annat Sigurði ok brann þat fyrr, 
enn Brynhildr var á ǫðru brennd, 
ok var hon í reið þeiri er 
guðvefjum var tjǫlduð. 
Svá er sagt at Brynhildr 
ók með reiðinni á helveg 
ok fór um tún þar er gýgr nǫkkur bjó. 
Gýgrin kvað: 

1.
"Skaltu í gǫgnum
ganga eigi
grjóti studda
garða mína;
betr semði þér
borða at rekja
heldr en vitja
vers annarrar. 

2.
Hvat skaltu vitja
af Vallandi,
hvarfúst hǫfuð,
húsa minna?
Þú hefir, Vár gulls,
ef þik vita lystir,
mild af hǫndum
manns blóð þvegit." 

3.
"Bregðu eigi mér,
brúðr ór steini,
þótt ek værak
í víkingu;
ek mun okkur
œðri þykkja
hvars menn eðli
okkart kunna." 

4.
"Þú vart, Brynhildr
Buðla dóttir,
heilli verstu
í heim borin;
þú hefir Gjúka
of glatat bǫrnum
ok búi þeira
brugðit góðu." 

5.
"Ek mun segja þér,
svinn ór reiðu,
vitlaussi mjǫk,
ef þik vita lystir,
hvé gørðu mik
Gjúka arfar
ástalausa
ok eiðrofa. 

6.
Lét hami vára
hugfullr konungr
átta systra
undir eik borit;
var ek vetra tólf,
ef þik vita lystir,
er ek ungum gram
eiða seldak.

7.
Hétu mik allir
í Hlymdǫlum
Hildi undir hjálmi,
hverr er kunni. 

8.
Þá lét ek gamlan
á Goðþjóðu
Hjálm-Gunnar næst
heljar ganga;
gaf ek ungum sigr
Auðu bróður;
þar varð mér Óðinn
ofreiðr of þat. 

9.
Lauk hann mik skjǫldum
í Skatalundi
rauðum ok hvítum,
randir snurtu;
þann bað hann slíta
svefni mínum
er hvergi lands
hræðask kynni. 

10.
Lét um sal minn
sunnanverðan
hávan brenna
her alls viðar;
þar bað hann einn þegn
yfir at ríða,
þanns mér fœrði gull,
þats und Fáfni lá. 

11.
Reið góðr Grana
gullmiðlandi,
þars fóstri minn
fletjum stýrði;
einn þótti hann þar
ǫllum betri
víkingr Dana,
í verðungu. 

12.
Sváfu við ok unðum
í sæing einni
sem hann minn bróðir
um borinn væri;
hvártki knátti
hǫnd yfir annat
átta nóttum
okkart leggja. 

13.
Því brá mér Guðrún
Gjúka dóttir
at ek Sigurði
svæfak á armi;
þar varð ek þess vís,
er ek vildigak,
at þau véltu mik
í verfangi. 

14.
Munu við ofstríð
alls til lengi
konur ok karlar
kvikvir fœðask;
vit skulum okkrum
aldri slíta
Sigurðr saman.
Sǫkkstu, gýgjar kyn." 
1.
Spruttu á tái
tregnar íðir,
grœti álfa
in glýstǫmu;
ár um morgin
manna bǫlva
sútir hverjar
sorg um kveykva. 
2.
Vara þat nú
né í gær,
þat hefir langt
liðit síðan,
er fátt fornara,
fremr var þat hálfu,
er hvatti Guðrún
Gjúka borin,
sonu sína unga
at hefna Svanhildar. 
3.
"Systir var ykkur
Svanhildr um heitin,
sú er Jǫrmunrekkr
jóm um traddi,
hvítum ok svǫrtum
á hervegi,
grám, gangtǫmum
Gotna hrossum. 
4.
Eptir er ykkr þrungit
þjóðkonunga,
lifið einir ér þátta
ættar minnar. 
5.
Einstœð em ek orðin
sem ǫsp í holti,
fallin at frændum
sem fura at kvisti,
vaðin at vilja,
sem viðr at laufi,
þá er in kvistskœða
kømr um dag varman." 
6.
Hitt kvað þá Hamðir
inn hugumstóri:
"Lítt myndir þú þá, Guðrún,
leyfa dáð Hǫgna,
er þeir Sigurð
svefni ór vǫkðu,
saztu á beð
en banar hlógu. 
7.
Bœkr váru þínar
inar bláhvítu
ofnar vǫlundum,
flutu í vers dreyra;
svalt þá Sigurðr,
saztu yfir dauðum,
glýja þú né gáðir,
Gunnarr þér svá vildi. 
8.
Atla þóttisk þú stríða
at Erps morði
ok at Eitils aldrlagi,
þat var þér enn verra;
svá skyldi hverr ǫðrum
verja til aldrlaga
sverði sárbeitu,
at sér né stríddit." 
9.
Hitt kvað þá Sǫrli,
- svinna hafði hann hyggju:
"Vilkat ek við móður
málum skipta;
orðs þykkir enn vant
ykkru hváru;
hvers biðr þú nú, Guðrún,
er þú at gráti né færat? 
10.
Brœðr grát þú þína
ok buri svása,
niðja náborna
leidda nær rógi;
okkr skaltu ok, Guðrún,
gráta báða,
er hér sitjum feigir á mǫrum,
fjarri munum deyja." 
11.
Gengu ór garði
gǫrvir at eiskra,
liðu þá yfir ungir
úrig fjǫll
mǫrum húnlenskum
morðs at hefna.
12.
Þá kvað þat Erpr
einu sinni,
mærr um lék
á mars baki:
"Illt er blauðum hal
brautir kenna."
Kóðu harðan mjǫk
hornung vera.
13.
Fundu á stræti
stórbrǫgðóttan:
"Hvé mun jarpskammr
okkr fulltingja?"
14.
Svaraði inn sundrmœðri,
svá kvazk veita myndu
fullting frændum
sem fótr ǫðrum.
"Hvat megi fótr
fœti veita,
né holdgróin
hǫnd annarri?" 
15.
Drógu þeir ór skíði
skíðijárn,
mækis eggjar,
at mun flagði;
þverrðu þeir þrótt sinn
at þriðjungi,
létu mǫg ungan
til moldar hníga. 
16.
Skóku loða,
skálmir festu,
ok góðbornir
smugu í guðvefi. 
17.
Fram lágu brautir,
fundu vástigu
ok systur son
sáran á meiði,
vargtré vindkǫld
vestan bœjar,
trýtti æ trǫnu hvǫt,
titt varat bíða. 
18.
Glaumr var í hǫllu,
halir ǫlreifir,
ok til Gota ekki
gerðut heyra,
áðr halr hugfullr
í horn um þaut. 
19.
Segja fóru
Jǫrmunrekki
at sénir váru
seggir undir hjálmum:
"Rœðið ér um ráð,
ríkir eru komnir,
fyr máttkum hafið ér
mǫnnum
mey um tradda." 
20.
Hló þá Jǫrmunrekkr,
hendi drap á kampa,
beiddisk at brǫngu,
bǫðvaðisk at víni;
skók hann skǫr jarpa,
sá á skjǫld hvítan,
lét hann sér í hendi
hvarfa ker gullit. 
21.
"Sæll ek þá þœttumk,
ef ek sjá knætta
Hamði ok Sǫrla
í hǫllu minni,
buri mynda ek þá binda
með boga strengjum,
góð bǫrn Gjúka
festa á gálga." 
22.
Hitt kvað þá Hróðrglǫð,
stóð of hleðum,
mæfingr mælti
við mǫg þenna:
"Þvíat þat heita
at hlýðigi myni;
megu tveir menn einir
tíu hundruð Gotna
binda eða berja
í borg inni há?"
23.
Styrr varð í ranni,
stukku ǫlskálir,
í blóði bragnar lágu,
komit ór brjósti Gotna. 
24.
Hitt kvað þá Hamðir
inn hugumstóri:
"Æstir, Jǫrmunrekr,
okkarrar kvámu
brœðra sammœðra
innan borgar þinnar.
Fœtr sér þú þína,
hǫndum sér þú þínum,
Jǫrmunrekr, orpit
í eld heitan." 
25.
Þá hraut við
inn reginkunngi
baldr í brynju,
sem bjǫrn hryti:
"Grýtið ér á gumna,
alls geirar né bíta,
eggjar né járn,
Jónakrs sonu." 
26.
Hitt kvað þá Hamðir
inn hugumstóri:
"Bǫl vanntu, bróðir,
er þú þann belg leystir;
opt ór þeim belg
bǫll ráð koma." 
27.
"Hug hefðir þú, Hamðir,
ef þú hefðir hyggjandi,
mikils er á mann hvern vant
er manvits er." 
28.
"Af væri nú hǫfuð
ef Erpr lifði
bróðir okkarr inn bǫðfrœkni,
er vit á braut vágum,
verr inn víðfrœkni,
hvǫttumk at dísir,
gumi inn gunnhelgi,
gørðumsk at vígi. 
29.
"Ekki hygg ek okkr vera
úlfa dœmi,
at vit mynim sjálfir um sakask,
sem grey norna,
þau er gráðug eru
í auðn um alin. 
30.
Vel hǫfum vit vegit,
stǫndum á val Gotna
ofan eggmóðum
sem ernir á kvisti;
góðs hǫfum tírar fengit,
þótt skylim nú eða í gær deyja,
kveld lifir maðr ekki
eptir kvið norna." 
31.
Þar fell Sǫrli
at salar gafli,
enn Hamðir hné
at húsbaki. 
Þetta eru kǫlluð Hamðismál in fornu.
Þórr fór ór Austrvegi ok kom at sundi einu. 
Ǫðrum megin sundsins var ferjukarlinn með skipit. 
Þórr kallaði: 
1.
"Hverr er sá sveinn sveina
er stendr fyr sundit handan?" 
Han svaraði:
2.
"Hverr er sá karl karla
er kallar of váginn?" 
Þórr kvað:
3.
"Ferðu mik um sundit,
fœði ek þik á morgun;
meis hefi ek á baki,
verðra matrinn betri;
át ek í hvíld,
áðr ek heiman fór,
síldr ok hafra;
saðr em ek enn þess." 
Ferjukarlinn kvað:
4.
"Árligum verkum
hrósar þú, verðinum;
veiztatu fyrir gǫrla;
dǫpr eru þín heimkynni,
dauð hygg ek at þín móðir sé." 
Þórr kvað:
5.
"Þat segir þú nú
er hverjum þykkir
mest at vita,
at mín móðir dauð sé." 
Ferjukarlinn kvað:
6.
"Þeygi er sem þú
þrjú bú góð eigir;
berbeinn þú stendr
ok hefir brautinga gervi,
þatki at þú hafir brœkr þínar." 
Þórr kvað:
7.
"Stýrðu hingat eikjunni,
ek mun þér stǫðna kenna,
eða hverr á skipit
er þú heldr við landit?" 
Ferjukarlinn kvað:
8.
"Hildólfr sá heitir
er mik halda bað,
rekkr inn ráðsvinni,
er býr í Ráðseyjarsundi;
baðat hann hlennimenn flytja
eða hrossaþjófa,
góða eina
ok þá er ek gerva kunna;
segðu til nafns þíns,
ef þú vill um sundit fara!" 
Þórr kvað:
9.
"Segja mun ek til nafns míns,
þótt ek sekr sják,
ok til alls öðlis:
Ek em Óðins sonr,
Meila bróðir
en Magna faðir,
þrúðvaldr goða;
við Þór knáttu hér dœma.
Hins vil ek nú spyrja
hvat þú heitir." 
Ferjukarlinn kvað:
10.
"Hárbarðr ek heiti,
hylk um nafn sjaldan." 
Þórr kvað:
11.
"Hvat skaltu of nafn hylja,
nema þú sakar eigir?" 
Hárbarðr kvað:
12.
"En þótt ek sakar eiga,
þá mun ek forða fjǫrvi mínu
fyr slíkum sem þú ert,
nema ek feigr sé." 
Þórr kvað:
13.
"Harm ljótan mér þykkir í því
at vaða um váginn til þín
ok væta ǫgur minn;
skylda ek launa kǫgursveini þínum
kanginyrði,
ef ek komumk yfir sundit." 
Hárbarðr kvað:
14.
"Hér mun ek standa
ok þín heðan bíða;
fanntaðu mann inn harðara
at Hrungni dauðan." 
Þórr kvað:
15.
"Hins viltu nú geta
er vit Hrungnir deildum,
sá inn stórúðgi jǫtunn
er ór steini var hǫfuðit á;
þó lét ek hann falla
ok fyrir hníga.
Hvat vanntu þá meðan, Hárbarðr?" 
Hárbarðr kvað:
16.
"Var ek með Fjǫlvari
fimm vetr alla
í ey þeiri
er Algrœn heitir;
vega vér þar knáttum
ok val fella,
margs at freista,
mans at kosta." 
Þórr kvað:
17.
"Hversu snúnuðu yðr konur yðrar?" 
Hárbarðr kvað:
18.
"Sparkar áttu vér konur,
ef oss at spǫkum yrði;
horskar áttu vér konur,
ef oss hollar væri;
þær ór sandi
síma undu
ok ór dali djúpum
grund um grófu;
varð ek þeim einn ǫllum
efri at ráðum;
hvílda ek hjá þeim systrum sjau,
ok hafða ek geð þeira allt ok gaman.
Hvat vanntu þá meðan, Þórr?" 
Þórr kvað:
19.
"Ek drap Þjaza,
inn þrúðmóðga jǫtun,
upp ek varp augum
Allvalda sonar
á þann inn heiða himin;
þau eru merki mest
minna verka,
þau er allir menn síðan um sé.
Hvat vanntu meðan, Hárbarðr?" 
Hárbarðr kvað:
20.
"Miklar manvélar
ek hafða við myrkriður,
þá er ek vélta þær frá verum;
harðan jǫtun
ek hugða Hlébarð vera,
gaf hann mér gambantein,
en ek vélta hann ór viti." 
Þórr kvað:
21.
"Illum huga
launaðir þú þá góðar gjafar." 
Hárbarðr kvað:
22.
"Þat hefir eik
er af annarri skefr;
um sik er hverr í slíku.
Hvat vanntu meðan, Þórr?" 
Þórr kvað:
23.
"Ek var austr
ok jǫtna barðak
brúðir bǫlvísar
er til bjargs gengu;
mikil myndi ætt jǫtna,
ef allir lifði,
vætr myndi manna
undir Miðgarði.
Hvat vanntu meðan, Hárbarðr?" 
Hárbarðr kvað:
24.
"Var ek á Vallandi
ok vígum fylgðak,
atta ek jǫfrum
en aldri sættak;
Óðinn á jarla
þá er í val falla,
en Þórr á þræla kyn." 
Þórr kvað:
25.
"Ójafnt skipta
er þú myndir með ásum liði,
ef þú ættir vilgi mikils vald." 
Hárbarðr kvað:
26.
"Þórr á afl œrit
en ekki hjarta;
af hræzlu ok hugbleyði
þér var í hanzka troðit,
ok þóttiska þú þá Þórr vera;
hvárki þú þá þorðir
fyr hræzlu þinni
hnjósa né físa,
svá at Fjalarr heyrði." 
Þórr kvað:
27.
"Hárbarðr inn ragi!
ek mynda þik í hel drepa,
ef ek mætta seilask um sund." 
Hárbarðr kvað:
28.
"Hvat skyldir þú sund seilask,
er sakir ro alls öngar?
Hvat vanntu þá, Þórr?" 
Þórr kvað:
29.
"Ek var austr
ok ána varðak,
þá er mik sóttu
þeir Svárangs synir;
grjóti þeir mik bǫrðu,
gagni urðu þeir þó lítt fegnir,
þó urðu þeir mik fyrri
friðar at biðja.
Hvat vanntu þá meðan, Hárbarðr?" 
Hárbarðr kvað:
30.
"Ek var austr
ok við einherju dœmðak,
lék ek við ina línhvítu
ok launþing háðak,
gladdak ina gullbjǫrtu,
gamni mær unði." 
Þórr kvað:
31.
"Góð áttu þér mankynni þar þá." 
Hárbarðr kvað:
32.
"Liðs þíns væra ek þá þurfi, Þórr,
at ek helda þeiri inni línhvítu mey." 
Þórr kvað:
33.
"Ek mynda þér þá þat veita,
ef ek viðr of kœmisk." 
Hárbarðr kvað:
34.
"Ek mynda þér þá trúa,
nema þú mik í tryggð véltir." 
Þórr kvað:
35.
"Emkat ek sá hælbítr
sem húðskór forn á vár." 
Hárbarðr kvað:
36.
"Hvat vanntu þá meðan, Þórr?" 
Þórr kvað:
37.
"Brúðir berserkja
barðak í Hléseyju;
þær hǫfðu verst unnit,
vélta þjóð alla." 
Hárbarðr kvað:
38.
"Klæki vanntu þá, Þórr,
er þú á konum barðir." 
Þórr kvað:
39.
"Vargynjur váru þær
en varla konur,
skelldu skip mitt,
er ek skorðat hafðak,
œgðu mér járnlurki
en eltu Þjálfa.
Hvat vanntu meðan, Hárbarðr?" 
Hárbarðr kvað:
40.
"Ek vark í hernum
er hingat gørðisk
gnæfa gunnfana,
geir at rjóða." 
Þórr kvað:
41.
"Þess viltu nú geta,
er þú fórt oss óljúfan at bjóða." 
Hárbarðr kvað:
42.
"Bœta skal þér þat þá
munda baugi,
sem jafnendr unnu,
þeir er okkr vilja sætta." 
Þórr kvað:
43.
"Hvar namtu þessi
in hnœfiligu orð
er ek heyrða aldregi
in hnœfiligri?" 
Hárbarðr kvað:
44.
"Nam ek at mǫnnum þeim inum aldrœnum
er búa í heimis skógum." 
Þórr kvað:
45.
"Þó gefr þú gott nafn dysjum,
er þú kallar þær heimis skóga." 
Hárbarðr kvað:
46.
"Svá dœmi ek um slíkt far." 
Þórr kvað:
47.
"Orðkringi þín
mun þér illa koma,
ef ek ræð á vág at vaða;
úlfi hæra
hygg ek at þú œpa mynir,
ef þú hlýtr af hamri hǫgg." 
Hárbarðr kvað:
48.
"Sif á hó heima,
hans mundu fund vilja,
þann muntu þrek drýgja,
þat er þér skyldara." 
Þórr kvað:
49.
"Mælir þú at munns ráði,
svá at mér skyldi verst þykkja,
halr inn hugblauði,
hygg ek at þú ljúgir." 
Hárbarðr kvað:
50.
"Satt hygg ek mik segja,
seinn ertu at fǫr þinni,
langt myndir þú nú kominn, Þórr,
ef þú litum fœrir." 
Þórr kvað:
51.
"Hárbarðr inn ragi,
heldr hefir þú nú mik dvalðan." 
Hárbarðr kvað:
52.
"Ása-Þórs
hugða ek aldregi mundu
glepja féhirði farar." 
Þórr kvað:
53.
"Ráð mun ek þér nú ráða:
ró þú hingat bátinum,
hættum hœtingi,
hittu fœður Magna!" 
Hárbarðr kvað:
54.
"Farðu firr sundi,
þér skal fars synja!" 
Þórr kvað:
55.
"Vísa þú mér nú leiðina,
alls þú vill mik eigi um váginn ferja." 
Hárbarðr kvað:
56.
"Lítit er at synja,
langt er at fara:
stund er til stokksins,
ǫnnur til steinsins,
haltu svá til vinstra vegsins,
unz þú hittir Verland;
þar mun Fjǫrgyn
hitta Þór son sinn,
ok mun hon kenna honum áttunga brautir
til Óðins landa." 
Þórr kvað:
57.
"Mun ek taka þangat í dag?" 
Hárbarðr kvað:
58.
"Taka við víl ok erfiði
at uppverandi sólu,
er ek get þána." 
Þórr kvað:
59.
"Skammt mun nú mál okkat vera,
alls þú mér skœtingu einni svarar;
launa mun ek þér farsynjun,
ef vit finnumk í sinn annat." 
Hárbarðr kvað:
60.
"Farðu nú
þars þik hafi allan gramir!" 
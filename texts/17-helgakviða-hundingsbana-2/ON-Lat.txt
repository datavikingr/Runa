Sigmundr konungr Vǫlsungsson átti Borghildi af Brálundi.  
Þau hétu son sinn Helga 
ok eptir Helga Hjǫrvarðssyni.  
Helga fóstraði Hagall.  
Hundingr hét ríkr konungr; 
við hann er Hundland kennt.  
Hann var hermaðr mikill ok átti marga sonu, 
þá er í hernaði váru.  
Ófriðr ok dylgjur váru 
á milli þeira Hundings konungs 
ok Sigmundar konungs;  
drápu hvárir annarra frændr.  
Sigmundr konungr ok hans ættmenn 
hétu Vǫlsungar ok Ylfingar.  
Helgi fór ok njósnaði til 
hirðar Hundings konungs á laun.  
Hemingr, son Hundings konungs, var heima.  
En er Helgi fór í brott 
þá hitti hann hjarðarsvein ok kvað: 

1.
"Segðu Hemingi
at Helgi man
hvern í brynju
bragnar felldu;
ér úlf grán
inni hǫfðuð,
þar er Hamal hugði
Hundingr konungr." 
Hamall hét sonr Hagals. 
Hundingr konungr sendi menn 
til Hagals at leita Helga. 
En Helgi mátti eigi forðast annan 
veg en tók klæði ambáttar ok gekk at mala. 
Þeir leituðu ok fundu eigi Helga. 
Þá kvað Blindr inn bǫlvísi:

2.
"Hvǫss eru augu
í Hagals þýju,
era þat karls ætt
er á kvernum stendr,
steinar rifna,
støkkr lúðr fyrir. 

3.
Nú hefir hǫrð dœmi
hildingr þegit,
er vísi skal
valbygg mala;
heldr er sœmri
hendi þeiri
meðalkafli
en mǫndultré." 
Hagall svaraði ok kvað: 

4.
"Þat er lítil vá,
þótt lúðr þrumi,
er mær konungs
mǫndul hrœrir;
hon skævaði
skýjum efri
ok vega þorði
sem víkingar,
áðr hana Helgi
hǫptu gørði.
Systir er hon þeira
Sigars ok Hǫgna,
því hefir ǫtul augu
Ylfinga man." 

Undan komst Helgi ok fór á herskip. 
Hann felldi Hunding konung 
ok var síðan kallaðr Helgi Hundingsbani. 
Hann lá með her sinn í Brunavágum 
ok hafði þar strandhǫgg, 
ok átu þar hrátt. 
Hǫgni hét konungr. 
Hans dóttir var Sigrún; 
hon var valkyrja ok reið lopt ok lǫg; 
hon var Sváfa endrborin. 
Sigrún reið at skipum Helga ok kvað: 

5.
"Hverir láta fljóta
fley við bakka?
Hvar, hermegir,
heima eiguð?
Hvers bíðið ér
í Brunavágum?
Hvert lystir yðr
leið at kanna?" 

6.
"Hagall lætr fljóta
fley við bakka,
eigum heima
í Hléseyju,
bíðum byrjar
í Brunavágum,
austr lystir oss
leið at kanna." 

7.
"Hvar hefir þú, hilmir,
hildi vakða
eða gǫgl alin
Gunnar systra?
Hví er brynja þín
blóði stokkin?
Hví skal und hjálmum
hrátt kjǫt eta?" 

8.
"Þat vann næst nýs
niðr Ylfinga
fyr vestan ver,
ef þik vita lystir,
er ek bjǫrnu tók
í Bragalundi
ok ætt ara
oddum saddak. 

9.
Nú er sagt, mær,
hvaðan sakar gørðusk,
því var á legi mér
lítt steikt etit." 

10.
"Víg lýsir þú,
varð fyr Helga
Hundingr konungr
hníga at velli;
bar sókn saman,
er sefa hefnduð
ok busti blóð
á brimis eggjar." 

11.
"Hvat vissir þú,
at þeir sé,
snót svinnhuguð,
er sefa hefndu?
Margir ro hvassir
hildings synir
ok ámunir
ossum niðjum." 

12.
"Varka ek fjarri,
folks oddviti,
gær á morgun
grams aldrlokum;
þó tel ek slœgjan
Sigmundar bur,
er í valrúnum
vígspjǫll segir. 

13.
Leit ek þik um sinn fyrr
á langskipum,
þá er þú byggðir
blóðga stafna
ok úrsvalar
unnir léku;
nú vill dyljask
dǫglingr fyr mér,
en Hǫgna mær
Helga kennir." 

Granmarr hét ríkr konungr er bjó at Svarinshaugi. 
Hann átti marga sonu: Hǫðbroddr, 
annarr Guðmundr, þriði Starkaðr. 
Hǫðbroddr var í konungastefnu. 
Hann fastnaði sér Sigrúnu Hǫgnadóttur. 
En er hon spyrr þat þá reið hon með valkyrjur 
um lopt ok um lǫg at leita Helga. 
Helgi var þá at Logafjǫllum 
ok hafði barizk við Hundingssonu. 
Þar felldi hann þá Álf ok Eyjólf, Hjǫrvarð 
ok Hervarð, 
ok var hann allvígmóðr ok sat undir Arasteini. 
Þar hitti Sigrún hann ok rann á háls honum 
ok kyssti hann ok sagði honum erendi sitt, 
svá sem segir í Vǫlsungakviðu inni fornu: 

14.
Sótti Sigrún
sikling glaðan,
heim nam hon Helga
hǫnd at sœkja,
kyssti ok kvaddi
konung und hjálmi,
þá varð hilmi
hugr á vífi. 

15.
Fyrr lézk hon unna
af ǫllum hug
syni Sigmundar
en hon sét hafði. 

16.
"Var ek Hǫðbroddi
í her fǫstnuð,
en jǫfur annan
eiga vildak;
þó sjámk, fylkir,
frænda reiði,
hefi ek míns fǫður
munráð brotit." 

17.
Nama Hǫgna mær
of hug mæla,
hafa kvazk hon Helga
hylli skyldu. 

18.
"Hirð eigi þú
Hǫgna reiði,
né illan hug
ættar þinnar;
Þú skalt, mær ung,
at mér lifa;
ætt áttu, en góða,
er ek eigi sjámk." 

Helgi samnaði þá miklum skipaher 
ok fór til Frekasteins, 
ok fengu í hafi ofviðri mannhætt. 
Þá kvómu leiptr yfir þá, 
ok stóðu geislar í skipin. 
Þeir sá í loptinu, 
at valkyrjur níu riðu, 
ok kenndu þeir Sigrúnu. 
Þá lægði storminn, 
ok kvómu þeir heilir til lands. 
Granmarssynir sátu á bjargi 
nǫkkuru er skipin sigldu at landi. 
Guðmundr hljóp á hest 
ok reið á njósn á bergit við hǫfnina. 
Þá hlóðu Vǫlsungar seglum. 
Þá kvað Guðmundr, 
svá sem fyrr er ritat í Helgakviðu: 
"Hverr er fylkir
sá er flota stýrir
ok feiknalið
fœrir at landi?" 
Sinfjǫtli Sigmundarson svaraði, 
ok er þat enn ritat. 
Guðmundr reið heim með hersǫgu. 
Þá sǫmnuðu Granmarssynir her. 
Kómu þar mergir konungar. 
Þar var Hǫgni, 
faðir Sigrúnar, 
ok synir hans, Bragi ok Dagr. 
Þar var orrosta mikil, 
ok fellu allir Granmarssynir 
ok allir þeira hǫfðingjar, 
nema Dagr Hǫgnason fekk grið 
ok vann eiða Vǫlsungum. 
Sigrún gekk í valinn 
ok hitti Hǫðbrodd at kominn dauða; 
hon kvað: 

19.
"Muna þér Sigrún
frá Sevafjǫllum,
Hǫðbroddr konungr,
hníga at armi;
liðin er ævi
- opt náir hrævi
gránstóð gríðar -
Granmars sona." 
Þá hitti hon Helga 
ok varð allfegin. 
Hann kvað: 

20.
Erat þér at ǫllu,
alvitr, gefit,
þó kveð ek nøkkvi
nornir valda;
fellu í morgun
at Frekasteini
Bragi ok Hǫgni,
varð ek bani þeira. 

21.
En at Styrkleifum
Starkaðr konungr,
en at Hlébjǫrgum
Hrollaugs synir;
þann sá ek gylfa
grimmúðgastan,
er barðisk bolr,
var á brott hǫfuð. 

22.
Liggja at jǫrðu
allra flestir
niðjar þínir
at nám orðnir;
vanntattu vígi,
var þér þat skapat
at þú at rógi
ríkmenni vart." 
Þá grét Sigrún. 
Hann kvað: 

23.
"Huggastu, Sigrún,
Hildr hefir þú oss verit;
vinnat skjǫldungar skǫpum."
"Lifna mynda ek nú kjósa
er liðir eru,
ok knætta ek þér þó í faðmi felask." 
Þetta kvað Guðmundr Granmarsson: 

24.
"Hverr er skjǫldungr
sá er skipum stýrir,
lætr gunnfana
gullinn fyr stafni?
Þykkja mér fríð
í farar broddi,
verpr vígroða
um víkinga. 
Sinfjǫtli kvað:

25.
"Hér má Hǫðbroddr
Helga kenna,
flótta trauðan,
í flota miðjum;
hann hefir eðli
ættar þinnar,
arf Fjǫrsunga,
und sik þrungit." 

26.
"Því fyrr skulu
at Frekasteini
sáttir saman
um sakar dœma;
mál er, Hǫðbroddr,
hefnd at vinna,
ef vér lægra hlut
lengi bárum." 

27.
"Fyrr mundu, Guðmundr,
geitr um halda
ok bergskorar
brattar klífa,
hafa þér í hendi
heslikylfu;
þat er þér blíðara
en brimis dómar. 

28.
"Þér er, Sinfjǫtli,
sœmra myklu
gunni at heyja
ok glaða ǫrnu
en ónýtum
orðum at bregðask,
þótt hildingar
heiptir deili. 

29.
Þykkit mér góðir
Granmars synir,
þó dugir siklingum
satt at mæla;
þeir merkt hafa
á Móinsheimum
at hug hafa
hjǫrum at bregða;
eru hildingar
hølzti snjallir." 

Helgi fekk Sigrúnar, 
ok áttu þau sonu. 
Var Helgi eigi gamall. 
Dagr Hǫgnason blótaði 
Óðin til fǫðurhefnda. 
Óðinn léði Dag geirs síns. 
Dagr fann Helga mág sinn 
þar sem heitir at Fjǫturlundi. 
Hann lagði í gǫgnum Helga með geirnum. 
Þar fell Helgi, 
en Dagr reið til fjalla 
ok sagði Sigrúnu tíðindi: 

30.
"Trauðr em ek, systir,
trega þér at segja,
þvíat ek hefi nauðigr
nipti grœtta;
fell í morgun
und Fjǫturlundi
buðlungr sá er var
beztr í heimi
ok hildingum
á hálsi stóð." 

31.
"Þik skyli allir
eiðar bíta,
þeir er Helga
hafðir unna
at inu ljósa
Leiptrarvatni
ok at úrsvǫlum
Unnarsteini. 

32.
Skríðiat þat skip
er und þér skríði,
þótt óskabyrr
eptir leggisk.
Rennia sá marr
er und þér renni,
þóttú fjándr þína
forðask eigir. 

33.
Bítia þér þat sverð
er þú bregðir,
nema sjálfum þér
syngvi of hǫfði.
Þá væri þér hefnt
Helga dauða,
ef þú værir vargr
á viðum úti,
auðs andvani
ok alls gamans,
hefðir eigi mat,
nema á hræjum spryngir." 
Dagr kvað:

34.
"Ær ertu, systir,
ok ørvita,
er þú brœðr þínum
biðr forskapa.
Einn veldr Óðinn
ǫllu bǫlvi,
þvíat með sifjungum
sakrúnar bar. 

35.
Þér býðr bróðir
bauga rauða,
ǫll Vandilsvé
ok Vígdali;
hafðu hálfan heim
harms at gjǫldum,
brúðr baugvarið,
ok burir þínir." 

36.
"Sitka ek svá sæl
at Sefafjǫllum,
ár né um nætr,
at ek una lífi,
nema at liði lofðungs
ljóma bregði,
renni und vísa
Vígblær þinig,
gullbitli vanr,
knega ek grami fagna. 

37.
Svá hafði Helgi
hrædda gǫrva
fjándr sína alla
ok frændr þeira,
sem fyr úlfi
óðar rynni
geitr af fjalli
geiskafullar. 

38.
Svá bar Helgi
af hildingum
sem ítrskapaðr
askr af þyrni,
eða sá dýrkalfr
dǫggu slunginn,
er øfri ferr
ǫllum dýrum,
ok horn glóa
við himin sjalfan." 

Haugr var gjǫrr eptir Helga. 
En er hann kom til Valhallar 
þá bauð Óðinn honum ǫllu at ráða með sér. 
Helgi kvað: 

39.
"Þú skalt, Hundingr,
hverjum manni
fótlaug geta
ok funa kynda,
hunda binda,
hesta gæta,
gefa svínum soð,
áðr sofa gangir." 

Ambótt Sigrúnar gekk 
um aptan hjá haugi Helga 
ok sá at Helgi reið 
til haugsins með marga menn. 
Ambótt kvað: 

40.
"Hvárt eru þat svik ein
er ek sjá þykkjumk
eða ragna røk,
ríða menn dauðir,
er jóa yðra
oddum keyrið,
eða er hildingum
heimfǫr gefin?" 

41.
"Era þat svik ein
er þú sjá þykkisk,
né aldar rof,
þóttu oss lítir,
þótt vér jóa óra
oddum keyrim,
né er hildingum
heimfǫr gefin." 
Heim gekk ambótt 
ok sagði Sigrúnu: 

42.
"Út gakk þú, Sigrún
frá Sevafjǫllum,
ef þik fólks jaðar
finna lystir.
Upp er haugr lokinn,
kominn er Helgi;
dólgspor dreyra,
dǫglingr bað þik,
at þú sárdropa
svefja skyldir." 
Sigrún gekk í hauginn 
til Helga ok kvað: 

43.
"Nú em ek svá fegin
fundi okkrum
sem átfrekir
Óðins haukar,
er val vitu,
varmar bráðir,
eða dǫgglitir
dagsbrún sjá. 

44.
Fyrr vil ek kyssa
konung ólifðan
en þú blóðugri
brynju kastir.
Hár er þitt, Helgi,
hélu þrungit,
allr er vísi
valdǫgg sleginn,
hendr úrsvalar
Hǫgna mági.
Hvé skal ek þér, buðlungr,
þess bót of vinna?" 

45.
"Ein veldr þú, Sigrún
frá Sevafjǫllum,
er Helgi er
harmdǫgg sleginn.
Grætr þú, gullvarið,
grimmum tárum,
sólbjǫrt, suðrœn,
áðr þú sofa gangir;
hvert fellr blóðugt
á brjóst grami,
úrsvalt, innfjálgt,
ekka þrungit. 

46.
Vel skulum drekka
dýrar veigar,
þótt misst hafim
munar ok landa.
Skal engi maðr
angrljóð kveða,
þótt mér á brjósti
benjar líti;
nú eru brúðir
byrgðar í haugi,
lofða dísir,
hjá oss liðnum." 
Sigrún bjó sæing í hauginum. 

47.
"Hér hefi ek þér, Helgi,
hvílu gǫrva
angrlausa mjǫk,
Ylfinga niðr;
vil ek þér í faðmi,
fylkir, sofna
sem ek lofðungi
lifnum myndak." 

48.
"Nú kveð ek enskis
ǫrvænt vera,
síð né snimma
at Sevafjǫllum,
er þú á armi
ólifðum sefr,
hvít, í haugi,
Hǫgna dóttir,
ok ertu kvik,
in konungborna. 

49.
Mál er mér at ríða
roðnar brautir,
láta fǫlvan jó
flugstíg troða;
skal ek fyr vestan
vindhjálms brúar,
áðr Salgofnir
sigrþjóð veki." 

Þeir Helgi riðu leið sína, 
en þær fóru heim til bœjar. 
Annan aptan lét Sigrún ambótt 
halda vǫrð á hauginum. 
En at dagsetri, 
er Sigrún kom til haugsins, 
hon kvað: 

50.
"Kominn væri nú,
ef koma hygði,
Sigmundar burr
frá sǫlum Óðins;
kveð ek grams þinig
grænask vánir,
er á asklimum
ernir sitja
ok drífr drótt ǫll
draumþinga til." 

51.
"Verðu eigi svá œr
at ein farir,
dís skjǫldunga,
draughúsa til;
verða ǫflgari
allir á nóttum
dauðir dólgar, mær,
en um daga ljósa." 

Sigrún varð skammlíf af harmi ok trega. 
Þat var trúa í forneskju 
at menn væri endrbornir, 
en þat er nú kǫlluð kerlingavilla. 
Helgi ok Sigrún er kallat 
at væri endrborin. 
Hét hann þá Helgi Haddingjaskati, 
en hon Kára Hálfdanardóttir, 
svá sem kveðit er í Káruljóðum, 
ok var hon valkyrja. 
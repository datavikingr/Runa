Guðrún gekk þá til sævar er hon hafði drepit Atla, 
gekk hon út á sæinn ok vildi fara sér. 
Hon mátti eigi søkkva. 
Rak hana yfir fjǫrðinn á land Jónakrs konungs. 
Hann fekk hennar. 
Þeira synir váru þeir Sǫrli ok Erpr ok Hamðir. 
Þar fœddist upp Svanhildr Sigurðardóttir. 
Hon var gipt Jǫrmunrekk inum ríkja. 
Með honom var Bikki. 
Hann réð þat at Randvér konungs 
son skyldi taka hana. 
Þat sagði Bikki konungi. 
Konungr lét hengja Randvé 
en troða Svanhildi undir hrossafótum. 
En er þat spurði Guðrún 
þá kvaddi hon sonu sína. 
1.
Þá frá ek sennu
slíðrfengligsta,
trauð mál talið
af trega stórum,
er harðhuguð
hvatti at vígi
grimmum orðum
Guðrún sonu. 
2.
"Hví sitið,
hví sofið lífi?
hví tregrat ykkr
teiti at mæla,
er Jǫrmunrekkr
yðra systur,
unga at aldri,
jóm of traddi,
hvítum ok svǫrtum,
á hervegi,
grám gangtǫmum
Gotna hrossum? 
3.
Urðua it glíkir
þeim Gunnari,
né in heldr hugðir
sem var Hǫgni;
hennar mynduð it
hefna leita,
ef it móð ættið
minna brœðra
eða harðan hug
Húnkonunga." 
4.
Þá kvað þat Hamðir
inn hugumstóri:
"Lítt myndir þú
leyfa dáð Hǫgna,
þá er Sigurð vǫkðu
svefni ór;
bœkr váru þínar
inar bláhvítu
roðnar í vers dreyra,
fólgnar í valblóði. 
5.
Urðu þér ...
brœðra hefndir
slíðrar ok sárar,
er þú sonu myrðir;
knættim allir
Jǫrmunrekki
samhyggjendr
systur hefna. 
6.
Berið hnossir fram
Húnkonunga;
hefir þú okkr hvatta
at hjǫrþingi." 
7.
Hlæjandi Guðrún
hvarf til skemmu,
kumbl konunga
ór kerum valði,
síðar brynjur,
ok sonum fœrði;
hlóðusk móðgir
á mara bógu. 
8.
Þá kvað þat Hamðir
inn hugumstóri:
"Svá komak meir aptr
móður at vitja,
geir-Njǫrðr, hniginn
á Goðþjóðu,
at þú erfi
at ǫll oss drykkir,
at Svanhildi
ok sonu þína." 
9.
Guðrún grátandi
Gjúka dóttir,
gekk hon tregliga
á tái sitja
ok at telja
tárughlýra
móðug spjǫll
á margan veg: 
10.
"Þrjá vissa ek elda,
þrjá vissa ek arna,
var ek þrimr verum
vegin at húsi;
einn var mér Sigurðr
ǫllum betri,
er brœðr mínir
at bana urðu. 
11.
Svárra sára
sákat ek né kunna,
meirr þóttusk
mér um stríða,
er mik ǫðlingar
Atla gáfu. 
12.
Húna hvassa
hét ek mér at rúnum,
máttigak bǫlva
bœtr um vinna,
áðr ek hnóf hǫfuð
af Hniflungum. 
13.
Gekk ek til strandar,
grǫm vark nornum,
vilda ek hrinda
stríð grið þeira;
hófu mik, né drekkðu,
hávar bárur,
því ek land um sték,
at lifa skyldak. 
14.
Gekk ek á beð,
hugðak mér fyr betra,
þriðja sinni
þjóðkonungi;
ól ek mér jóð,
erfivǫrðu,
Jónakrs sonum. 
15.
En um Svanhildi
sátu þýjar,
er ek minna barna
bazt fullhugðak;
svá var Svanhildr
í sal mínum
sem væri sœmleitr
sólar geisli. 
16.
Gœdda ek gulli
ok guðvefjum,
áðr ek gæfak
Goðþjóðar til.
Þat er mér harðast
harma minna
of þann inn hvíta
hadd Svanhildar,
auri trǫddu
und jóa fótum. 
17.
En sá sárastr
er þeir Sigurð minn
sigri ræntan
í sæing vágu;
en sá grimmastr
er þeir Gunnari
fránir ormar,
til fjǫrs skriðu;
en sá hvassastr
er hjarta til,
konung óblauðan
kvikvan skáru. 
18.
Fjǫlð man ek bǫlva!
Beittu, Siguðr,
inn blakka mar,
hest inn hraðfœra
láttu hinig renna;
sitr eigi hér
snǫr né dóttir,
sú er Guðrúnu
gæfi hnossir. 
19.
Minnstu, Sigurðr,
hvat vit mæltum,
þá er vit á beð
bæði sátum:
at þú myndir mín,
móðugr vitja,
halr, ór helju,
en ek þín ór heimi. 
20.
Hlaðið ér, jarlar,
eikikǫstinn,
látið þann und hilmi
hæstan verða;
megi brenna brjóst
bǫlvafullt eldr,
... um hjarta
þiðni sorgir." 
21.
Jǫrlum ǫllum
óðal batni,
snótum ǫllum
sorg at minni
at þetta tregróf
um talit væri. 
Hjǫrvarðr hét konungr. 
Hann átti fjórar konur. 
Ein hét Álfhildr, son þeira hét Heðinn; 
ǫnnur hét Særeiðr, þeira sonr hét Humlungr; 
in þriðja hét Sinrjóð, þeira sonr hét Hymlingr. 
Hjǫrvarðr konungr hafði þess heit 
strengt at eiga þá konu er hann vissi vænsta. 
Hann spurði at Sváfnir konungr 
átti dóttur allra fegrsta; sú hét Sigrlinn. 
Iðmundr hét jarl hans. 
Atli var hans sonr er fór at 
biðja Sigrlinnar til handa konungi. 
Hann dvalðist vetrlangt með Sváfni konungi. 
Fránmarr hét þar jarl, fóstri Sigrlinnar; 
dóttir hans hét Álǫf. 
Jarlinn réð at meyjar var synjat, ok fór Atli heim. 
Atli jarls sonr stóð einn dag við lund nǫkkurn, 
en fugl sat í limunum uppi yfir honum ok 
hafði heyrt til at hans menn kǫlluðu vænstar 
konur þær er Hjǫrvarðr konungr átti. 
Fuglinn kvakaði, en Atli hlýddi, hvat hann sagði. 
Hann kvað: 
Fuglinn kvað:
1.
"Sáttu Sigrlinn
Sváfnis dóttur,
meyna fegrstu
í munarheimi?
þó hagligar
Hjǫrvarðs konur
gumnum þykkja
at Glasislundi." 
Atli kvað:
2.
"Mundu við Atla,
Iðmundar son,
fugl fróðhugaðr,
fleira mæla?" 
Fuglinn kvað:
3.
"Mun ek, ef mik buðlungr
blóta vildi,
ok kýs ek þats ek vil
ór konungs garði." 
Atli kvað:
4.
"Kjósattu Hjǫrvarð
né hans sonu
né inar fǫgru
fylkis brúðir,
eigi brúðir þær
er buðlungr á;
kaupum vel saman,
þat er vina kynni." 
Fuglinn kvað:
5.
"Hof mun ek kjósa,
hǫrga marga,
gullhyrnðar kýr
frá grams búi,
ef honum Sigrlinn
sefr á armi
ok ónauðig
jǫfri fylgir." 
Þetta var áðr Atli fœri. 
En er hann kom heim ok konungr 
spurði hann tíðinda, hann kvað: 
6.
"Hǫfum erfiði
ok ekki ørindi,
mara þraut óra
á meginfjalli,
urðum síðan
Sæmorn vaða,
þá var oss synjat
Sváfnis dóttur,
hringum gœddrar,
er vér hafa vildum." 
Konungr bað at þeir skyldu fara annat sinn. 
Fór hann sjálfr. 
En er þeir kómu upp á fjall ok sá á 
Svávaland landsbruna ok jóreyki stóra. 
Reið konungr af fjallinu fram 
í landit ok tók náttból við á eina. 
Atli helt vǫrð ok fór yfir ána. 
Hann fann eitt hús. 
Fugl mikill sat á húsinu 
ok gætti ok var sofnaðr. 
Atli skaut spjóti fuglinn til bana, 
en í húsinu fann hann Sigrlinn konungs dóttur 
ok Álǫfu jarls dóttur ok 
hafði þær báðar braut með sér. 
Fránmarr jarl hafði hamazk í arnar líki 
ok varit þær fyrir hernum með fjǫlkynngi. 
Hróðmarr hét konungr, biðill Sigrlinnar. 
Hann drap Svávakonung ok hafði rænt ok brennt landit. 
Hjǫrvarðr konungr fekk Sigrlinnar en Atli Álǫfar. 
Hjǫrvarðr ok Sigrlinn áttu son mikinn ok vænan. 
Hann var þǫgull; 
ekki nafn festisk við hann. 
Hann sat á haugi. 
Hann sá ríða valkyrjur níu, 
ok var ein gǫfugligust; 
hon kvað: 
7.
"Síð mundu, Helgi,
hringum ráða,
ríkr rógapaldr,
né Rǫðulsvǫllum
- ǫrn gól árla -
ef þú æ þegir,
þóttu harðan hug,
hilmir, gjaldir." 
Helgi kvað:
8.
"Hvat lætr þú fylgja
Helga nafni,
brúðr bjartlituð,
alls þú bjóða ræðr?
Hygg þú fyr ǫllum
atkvæðum vel.
Þigg ek eigi þat,
nema ek þik hafa." 
Valkyrja kvað:
9.
"Sverð veit ek liggja
í Sigarshólmi,
fjórum færa
en fimm tøgu;
eitt er þeira
ǫllum betra,
vígnesta bǫl,
ok varit gulli. 
10.
Hringr er í hjalti,
hugr er í miðju,
ógn er í oddi,
þeim er eiga getr;
liggr með eggju
ormr dreyrfáðr,
en á valbǫstu
verpr naðr hala." 
Eylimi hét konungr. 
Dóttir hans var Sváva; 
hon var valkyrja ok reið lopt ok lǫg. 
Hon gaf Helga nafn þetta ok hlífði 
honum opt síðan í orrostum. 
Helgi kvað: 
11.
"Ertattu, Hjǫrvarðr,
heilráðr konungr,
fólks oddviti,
þóttu frægr sér;
léztu eld eta
jǫfra byggðir,
en þeir angr við þik
ekki gørðu. 
12.
En Hróðmarr skal
hringum ráða,
þeim er áttu
órir niðjar;
sá sésk fylkir
fæst at lífi,
hyggsk aldauðra
arfi at ráða." 
Hjǫrvarðr svaraði at hann mundi fá 
lið Helga ef hann vill hefna móðurfǫður síns. 
Þá sótti Helgi sverðit er Sváva vísaði honum til. 
Þá fór hann ok Atli ok 
felldu Hróðmar ok unnu mǫrg þrekvirki. 
Hann drap Hata jǫtun er hann sat á bergi nǫkkuru. 
Helgi ok Atli lágu skipum í Hatafirði. 
Atli helt vǫrð inn fyrra hlut nætrinnar. 
Hrímgerðr Hatadóttir kvað: 
13.
"Hverir ro hǫlðar
í Hatafirði?
Skjǫldum er tjaldat á skipum;
frœknliga látið,
fátt hygg ek yðr sjásk;
kennið mér nafn konungs." 
Atli kvað:
14.
"Helgi hann heitir,
en þú hvergi mátt
vinna grand grami;
járnborgir ro
um ǫðlings flota,
knegut oss fálur fara." 
15.
"Hvé þik heitir,
- kvað Hrímgerðr -
halr inn ámáttki?
Hvé þik kalla konir?
Fylkir þér trúir,
er þik í fǫgrum lætr
beits stafni búa." 
16.
"Atli ek heiti,
atall skal ek þér vera,
mjǫk em ek gífrum gramastr;
úrgan stafn
ek hefi opt búit
ok kvalðar kveldriður. 
17.
Hvé þú heitir,
hála nágráðug?
Nefndu þinn, fála, fǫður.
Níu rǫstum
er þú skyldi neðarr vera,
ok vaxi þér á baðmi barr." 
18.
"Hrímgerðr ek heiti,
Hati hét minn faðir,
þann vissa ek ámáttkastan jǫtun;
margar brúðir
hann lét frá búi teknar,
unz hann Helgi hjó." 
19.
"Þú vart, hála,
fyr hildings skipum
ok látt í fjarðar mynni fyrir;
ræsis rekka
er þú vildir Rán gefa,
ef þér kœmit í þverst þvari." 
20.
"Duliðr ertu nú, Atli,
draums kveð ek þér vera,
síga lætr þú brýnn fyr brár;
móðir mín
lá fyrir mildings skipum,
ek drekkða Hlǫvarðs sonum í hafi. 
21.
Gneggja myndir þú, Atli,
ef þú geldr né værir,
brettir sinn Hrímgerðr hala;
aptarla hjarta,
hygg ek at þitt, Atli, sé,
þótt þú hafir reina rǫdd." 
22.
"Reini mun þér ek þykkja,
ef þú reyna knátt
ok stíga ek á land af legi;
ǫll muntu lemjask,
ef mér er alhugat,
ok sveigja þinn hala, Hrímgerðr." 
23.
"Atli, gakk þú á land,
ef afli treystisk,
ok hittumk í vík Varins,
rifja rétti
er þú munt, rekkr, fá,
ef þú mér í krymmur kømr." 
24.
"Munka ek ganga,
áðr gumnar vakna
ok halda of vísa vǫrð;
era mér ørvænt,
nær óru kømr
skass upp undir skipi." 
25.
"Vaki þú, Helgi,
ok bœt við Hrímgerði,
er þú lézt hǫggvinn Hata;
eina nótt
kná hon hjá jǫfri sofa,
þá hefir hon bǫlva bœtr." 
26.
"Loðinn heitir er þik skal eiga,
leið ertu mannkyni,
sá býr í Þolleyju þurs,
hundvíss jǫtunn,
hraunbúa verstr,
sá er þér makligr maðr." 
27.
"Hina vildu heldr, Helgi,
er réð hafnir skoða
fyrri nótt með firum;
marggullin mær
mér þótti afli bera.
Hér sté hon land af legi
ok festi svá yðvarn flota;
hon ein því veldr
er ek eigi mák
buðlungs mǫnnum bana." 
28.
"Heyrðu nú, Hrímgerðr,
ef ek bœti harma þér,
segðu gørr grami:
Var sú ein vætr
er barg ǫðlings skipum,
eða fóru þær fleiri saman?" 
29.
"Þrennar níundir meyja,
þó reið ein fyrir,
hvít und hjálmi mær;
marir hristusk,
stóð af mǫnum þeira
dǫgg í djúpa dali,
hagl í háva viðu;
þaðan kømr með ǫldum ár;
allt var mér þat leitt er ek leitk." 
30.
"Austr líttu nú, Hrímgerðr,
ef þik lostna hefr
Helgi helstǫfum;
á landi ok á vatni
borgit er ǫðlings flota
ok siklings mǫnnum it sama." 
31.
"Dagr er nú, Hrímgerðr,
en þik dvalða hefir
Atli til aldrlaga;
hafnar mark
þykkir hlœgligt vera,
þars þú í steins líki stendr." 
Helgi konungr var allmikill hermaðr. 
Hann kom til Eylima konungs 
ok bað Svávu dóttur hans. 
Þau Helgi ok Sváva veittusk 
várar ok unnusk furðu mikit. 
Sváva var heima með feðr 
sínum en Helgi í hernaði. 
Var Sváva valkyrja enn sem fyrr. 
Heðinn var heima með fǫður sínum, 
Hjǫrvarði konungi, í Nóregi. 
Heðinn fór einn saman heim ór skógi jólaaptan 
ok fann trǫllkonu; 
sú reið vargi ok hafði orma at taumum 
ok bauð fylgð sína Heðni. 
"Nei," sagði hann. 
Hon sagði: "Þess skaltu gjalda at bragarfulli." 
Um kveldit óru heitstrengingar. 
Var fram leiddr sonargǫltr; 
lǫgðu menn þar á hendr sínar, 
ok strengðu menn þá heit at bragarfulli. 
Heðinn strengði heit til Svávu Eylimadóttur, 
unnustu Helga bróður síns, 
ok iðraðisk svá mjǫk at hann gekk á braut 
villistígu suðr á lǫnd ok fann Helga bróður sinn. 
Helgi kvað: 
32.
"Kom þú heill, Heðinn,
hvat kanntu segja
nýra spjalla
ór Nóregi?
Hví er þér, stillir,
støkkt ór landi
ok ert einn kominn
oss at finna?" 
33.
Mik hefir myklu glœpr
meiri sóttan:
Ek hefi kørna
ina konungbornu
brúði þína
at bagarfulli." 
34.
"Sakask eigi þú,
sǫnn munu verða
ǫlmál, Heðinn,
okkur beggja:
Mér hefir stillir
støkkt til eyrar,
þriggja nátta
skylak þar koma;
if er mér á því
at ek aptr koma;
þá má at góðu
gørask slíkt, ef skal." 
35.
"Sagðir þú, Helgi,
at Heðinn væri
góðs verðr frá þér
ok gjafa stórra;
þér er sœmra
sverð at rjóða
en frið gefa
fjándum þínum." 
Þat kvað Helgi þvíat hann grunaði um feigð sína 
ok þat at fylgjur hans hǫfðu vitjat Heðins, 
þá er hann sá konuna ríða varginum. 
Álfr hét konungr, sonr Hróðmars, 
er Helga hafði vǫll haslaðan á Sigarsvelli 
á þriggja nátta fresti. 
Þá kvað Helgi: 
36.
"Reið á vargi,
er rǫkvit var,
fljóð eitt er hann
fylgju beiddi;
hon vissi þat
at veginn myndi
Sigrlinnar sonr
á Sigarsvǫllum." 
Þar var orrosta mikil, 
ok fekk þar Helgi banasár. 
37.
Sendi Helgi
Sigar at ríða
eptir Eylima
einga dóttur;
biðr brálliga
búna verða,
ef hon vill finna
fylki kvikvan. 
38.
"Mik hefir Helgi
hingat sendan
við þik, Sváva,
sjálfa at mæla;
þik kvazk hilmir
hitta vilja,
áðr ítrborinn
ǫndu týndi." 
39.
"Hvat varð Helga
Hjǫrvarðs syni?
Mér er harðliga
harma leitat;
ef hann sær um lék
eða sverð um beit,
þeim skal ek gumna
grand of vinna." 
40.
"Fell hér í morgun
at Frekasteini
buðlungr sá er var
baztr und sólu;
Álfr mun sigri
ǫllum ráða,
þótt þetta sinn
þǫrfgi væri." 
41.
"Heil vertu, Sváva!
Hug skaltu deila,
sjá mun í heími
hinztr fundr vera;
tjá buðlungi
blœða undir;
mér hefir hjǫrr komit
hjarta it næsta. 
42.
Bið ek þik, Sváva,
- brúðr, gráttattu -
ef þú vill mínu
máli hlýða
at þú Heðni
hvílu gørvir
ok jǫfur ungan
ástum leiðir." 
43.
"Mælt hafða ek þat
í munarheimi,
þá er mér Helgi
hringa valði,
myndiga ek lostig
at liðinn fylki
jǫfur ókunnan
armi verja." 
44.
"Kysstu mik, Sváva!
Kem ek eigi áðr
Rogheims á vit
né Rǫðulsfjalla,
áðr ek hefnt hefik
Hjǫrvarðs sonar,
þess er buðlungr var
beztr und sólu." 
Helgi ok Sváva er sagt at væri endrborin. 
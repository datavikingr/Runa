1
Útan garða
hann sá upp um koma
þursa þjóðar sjǫt
Úrgar brautir
árnaðu aptr heðan
áttattu hér verndar vanr veru 
2
Hvat er þat flagða
er stendr fyrir forgǫrðum
ok hvarflar um hættan loga
Hvers þú leitar
eða hvers þú á leitum ert
eða hvat viltu vinlaus vita 
3
Hvat er þat flagða
er stendr fyr forgarði
ok býðrat líðǫndum lǫð
Sœmðarorða lauss
hefir þú seggr of lifat
ok haltu heim heðan 
4
Fjǫlsviðr ek heiti
en ek á fróðan sefa
þeygi em ek míns mildr matar
Innan garða
þú kemr hér aldregi
ok dríf þú nú vargr at vegi 
5
Augna gamans
fýsir aptr at fá
hvars hann getr svást at sjá
Garðar glóa mér þykkja
of gullna sali
hér mynda ek eðli una 
6
Segðu mér hverjum
ertu sveinn borinn
eða hverra ertu manna mǫgr
Vindkaldr ek heiti
Várkaldr hét minn faðir
þess var Fjǫlkaldr faðir 
7
Segðu mér þat Fjǫlsviðr
er ek fregna mun
ok ek vilda vita
hverr hér ræðr
ok ríki hefir
eign ok auðsǫlum 
8
Menglǫð of heitir
en hana móðir of gat
við Svafrþorms syni
Hon hér ræðr
ok ríki hefir
eign ok auðsǫlum 
9
Segðu mér þat Fjǫlsviðr
er ek þik fregna mun
ok ek vilda vita
hvat sú grind heitir
er með goðum sáat
menn it meira forað 
10
Þrymgjǫll hon heitir
en hana þrír gørðu
Sólblinda synir
Fjǫturr fastr verðr
við faranda hvern
er hana hefr frá hliði 
11
Segðu mér þat Fjǫlsviðr
er ek þik fregna mun
ok ek vilda vita
hvat sá garðr heitir
er með goðum sáat
menn it meira forað 
12
Gastrópnir heitir
en ek hann gǫrfan hefk
ór Leirbrimis limum
Svá hefi ek studdan
at hann standa mun
æ meðan ǫld lifir 
13
Segðu mér þat Fjǫlsviðr
er ek þik fregna mun
ok ek vilda vita
hvat þeir garmar heita
er gífrari hefik
ønga fyrr í lǫndum lítit 
14
Gífr heitir annarr
en Geri annarr
ef þú vilt þat vita
Varðir ellifu
er þeir varða
unz rjúfask regin
15
Segðu mér þat Fjǫlsviðr
er ek þik fregna mun
ok ek vilda vita
hvárt sé manna nǫkkut
þat er megi inn koma
meðan sókndjarfir sofa
16
Missvefni mikit
var þeim mjǫk lagit
síðan þeim var varzla vituð
Annarr of nætr sefr
en annarr of daga
ok kemsk þá vætr ef þá kom
17
Segðu mér þat Fjǫlsviðr
er ek þik fregna mun
ok ek vilda vita
hvárt sé matar nǫkkut
þat er menn hafi
ok hlaupi inn meðan þeir eta
18
Vengbráðir tvær
liggja í Viðófnis liðum
ef þú vilt þat vita
Þat eitt er svá matar
at þeim menn of gefi
ok hlaupa inn meðan þeir eta
19
Segðu mér þat Fjǫlsviðr
er ek þik fregna mun
ok ek vilda vita
hvat þat barr heitir
er breiðask um
lǫnd ǫll limar
20
Mímameiðr hann heitir
en þat fáir vitu
af hverjum rótum renn
Við þat hann fellr
er fæstan varir
flærat hann eldr né járn 
21
Segðu mér þat Fjǫlsviðr
er ek þik fregna mun
ok ek vilda vita
hvat af móði verðr
þess ins mæra viðar
er hann flær eigi eldr né járn
22
Út af hans aldni
skal á eld bera
fyrir kelisjúkar konur
Útar hverfa
þess þær innarr skyli
sá er hann með mǫnnum mjǫtuðr
23
Segðu mér þat Fjǫlsviðr
er ek þik fregna mun
ok ek vilda vita
hvat sá hani heitir
er sitr í inum háva viði
allr hann við gull glóir
24
Víðófnir hann heitir
en hann stendr veðirglasi á
meiðs kvistum Míma
einum ekka þrungr
hann ofrof saman
Surtar Sinmǫru 
25
Segðu mér þat Fjǫlsviðr
er ek þik fregna mun
ok ek vilda vita
hvárt sé vopna nǫkkut
þat er knegi Viðófnir fyr
hníga á Heljar sjǫt 
26
Lævateinn heitir
en hann gørði Loptr rúinn
fyrir nágrindr neðan
Í segjárnskeri
liggr hann hjá Sinmǫru
ok halda njarðlásar níu 
27
Segðu mér þat Fjǫlsviðr
er ek þik fregna mun
ok ek vilda vita
hvárt aptr kemr
sá er eptir ferr
ok vill þann tein taka 
28
Aptr mun koma
sá er eptir ferr
ok vill þann tein taka
ef þat fœrir
er fáir eigu
Eiri aurglasis 
29
Segðu mér þat Fjǫlsviðr
er ek þik fregna mun
ok ek vilda vita
hvárt sé mæta nǫkkut
þat er menn hafi
ok verðr því in fǫlva gýgr fegin 
30
Ljósan ljá
skaltu í lúðr bera
þann er liggr í Viðófnis vǫlum
Sinmǫru at selja
áðr hon sǫm telisk
vápn til vígs at ljá 
31
Segðu mér þat Fjǫlsviðr
er ek þik fregna mun
ok ek vilda vita
hvat sá salr heitir
er slunginn er
vísum vafrloga 
32
Hyrr hann heitir
en hann lengi mun
á brodds oddi bifask
Auðranns þess
munu um aldr hafa
frétt eina firar 
33
Segðu mér þat Fjǫlsviðr
er ek þik fregna mun
ok ek vilda vita
hverr þat gørði
er ek fyr garð sák
innan ásmaga 
34
Uni ok Íri
Bári ok Óri
Varr ok Vegdrasill
Dóri ok Óri
Dellingr at var þar
Liðski Álfr Loki 
35
Segðu mér þat Fjǫlsviðr
er ek þik fregna mun
ok ek vilda vita
hvat þat bjarg heitir
er ek sé brúði á
þjóðmæra þruma 
36
Lyfjaberg þat heitir
en þat hefir lengi verit
sjúkum ok sárum gaman
Heil verðr hver
þótt hafi árs sótt
ef þat klífr kona 
37
Segðu mér þat Fjǫlsviðr
er ek þik fregna mun
ok ek vilda vita
hvat þær meyjar heita
er fyr Menglaðar knjám
syngja sáttar saman 
38
Hlíf heitir
ǫnnur Hlífþursa
þriðja Þjóðvarta
Bjǫrt ok Blíð
Blíðr Fríð
Eir ok Aurboða 
39
Segðu mér þat Fjǫlsviðr
er ek þik fregna mun
ok ek vilda vita
hvárt þær bjarga
þeim er blóta þær
ef gørask þarfar þess 
40
Bjarga svinnar
hvar er menn blóta þær
á stallhelgum stað
Eigi svá hátt forað
kemr at hǫlða sonum
hvern þær ór nauðum nema 
41
Segðu mér þat Fjǫlsviðr
er ek þik fregna mun
ok ek vilda vita
hvárt sé manna nǫkkut
þat er knegi á Menglaðar
svásum armi sofa 
42
Vætr er þat manna
er knegi á Menglaðar
svásum armi sofa
nema Svipdagr einn
honum var sú in sólbjarta
brúðr at kván of kveðin 
43
Hrittu á hurðir
láttu hlið rúm
hér máttu Svipdag sjá
en þó vita far
ef vilja muni
Menglǫð mitt gaman 
44
Heyrðu Menglǫð
hér er maðr kominn
gakk þú á gest sjá
Hundar fagna
hús hefir upp lokizk
hygg ek at Svipdagr sé 
45
Horskir hrafnar
skulu þér á hám gálga
slíta sjónir ór
ef þú þat lýgr
at hér sé langt kominn
mǫgr til minna sala 
46
Hvaðan þú fórt
hvaðan þú fǫr gørðir
hvé þik hétu hjú
At ætt ok nafni
skal ek jartegn vita
ef ek var þér kván of kveðin 
47
Svipdagr ek heiti
Sólbjartr hét minn faðir
þaðan rákumk vindar kalda vegu
Urðar orði
kveðr engi maðr
þótt þat sé við lǫst lagit 
48
Vel þú nú kominn
Hefi ek minn vilja beðit
fylgja skal kveðju koss
Forkunnar sýn
mun flestan glaða
hverr er hefir við annan ást 
49
Lengi ek sat
ljúfu bergi á
beið ek þín dœgr ok daga
Nú þat varð
er ek vætt hefik
at þú ert aptr kominn
mǫgr til minna sala 
50
Þrár hafðar
er ek hefi til þíns gamans
en þú til míns munar
Nú er þat satt
er vit slíta skulum
ævi ok aldri saman 
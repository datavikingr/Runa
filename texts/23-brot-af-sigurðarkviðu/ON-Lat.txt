Síðan ríðr Sigurðr ok hefir Gram í hendi 
ok bindr gullspora á fœtr sér. 
Grani hleypr fram at eldinum er hann kenndi sporans. 
Nú verðr gnýr mikill er eldrinn tók 
at œsask en jǫrð tók at skjálfa; 
loginn stóð við himinn. 
Þetta þorði engi at gera fyrr, 
ok var sem hann riði í myrkva. 
Þá lægðisk eldrinn, 
en hann gekk af hestinum inn í salinn. 
Svá er kveðit: 
Eldr nam at œsask
en jǫrð at skjálfa
ok hár logi
við himni gnæfa;
fár treystisk þar
fylkis rekka
eld at ríða
né yfir stíga. 
Sigurðr Grana
sverði keyrði,
eldr sloknaði
fyrir ǫðlingi;
logi allr lægðisk
fyr lofgjǫrnum,
bliku reiði
er Reginn átti. 
[Niðurlag kappmælis Brynhildar og Guðrúnar]
Guðrun segir: "Þú ert betr gefin en makligt er, 
ok þinn ofsi mun illa sjatna, 
ok þess munu margir gjalda." 
"Una mundu vér," svarar Brynhildr, 
"er eigi ættir þú gǫfgara mann." 
Guðrún segir: "Áttu svá gǫfgan mann 
at óvíst er hvárr meiri konungr er 
ok gnótt fjár ok ríkis." 
Brynhildr svarar: 
"Sigurðr vá at Fáfni, 
ok er þat meira vert en allt ríki Gunnars konungs." 
- Svá sem kveðit er: 
Sigurðr vá at ormi,
en þat síðan mun
engum fyrnask
meðan ǫld lifir,
en hlýri þinn
hvárki þorði
eld at ríða
né yfir stíga. 
[Niðurlag samræðu Sigurðar og Brynhildar]
Þá mælti Brynhildr: 
"Ek vann eið at eiga þann mann 
er riði minn vafrloga, 
en þann eið vilda ek halda eða deyja ella." 
"Heldr en þú deyir vil ek þik eiga, 
en fyrirláta Guðrúnu," segir Sigurðr; 
en svá þrútnuðu hans síður at í 
sundr gengu brynjuhringar. 
"Eigi vil ek þik," sagði Brynhildr, 
"ok engan annarra." 
Sigurðr gekk í brott. 
Svá segir í Sigurðarkviðu: 
Út gekk Sigurðr
annspjalli frá,
hollvinr lofða,
ok hnipnaði,
svá at ganga nam
gunnar fúsum
sundr of síður
serkr járnofinn. 
Brot af Sigurðarkviðu 

1.
Hvat hefir Sigurðr
til saka unnit,
er þú frœknan vill
fjǫrvi næma?" 

2.
"Mér hefir Sigurðr
selda eiða,
eiða selda
alla logna;
þá vélti hann mik
er hann vera skyldi
allra eiða
einn fulltrúi." 

3.
"Þik hefir Brynhildr
bǫl at gerva
heiptar hvattan,
harm at vinna;
fyrman hon Guðrúnu
góðra ráða,
en síðan þér
sín at njóta."

4.
Sumir úlf sviðu,
sumir orm sniðu,
sumir Gothormi
af gera deildu,
áðr þeir mætti
meins um lystir
á horskum hal
hendr um leggja. 

5.
Úti stóð Guðrún
Gjúka dóttir,
ok hon þat orða
alls fyrst um kvað:
"Hvar er nú Sigurðr,
seggja dróttinn,
er frændr mínir
fyrri ríða?" 

6.
Einn því Hǫgni
andsvǫr veitti:
"Sundr hǫfum Sigurð
sverði hǫgginn;
gnapir æ grár jór
yfir gram dauðum." 

7.
Þá kvað þat Brynhildr
Buðla dóttir:
"Vel skuluð njóta
vápna ok landa;
einn myndi Sigurðr
ǫllu ráða,
ef hann lengr litlu
lífi heldi. 

8.
Væria þat sœmt,
at hann svá réði
Gjúka arfi
ok Gota mengi,
er hann fimm sonu
at fólkræði,
gunnar fúsa,
getna hafði." 

9.
Hló þá Brynhildr
- bœr allr dunði -
einu sinni
af ǫllum hug:
"Lengi skuluð njóta
landa ok þegna,
er þér frœknan gram
falla létuð." 

10.
Þá kvað þat Guðrún
Gjúka dóttir:
"Mjǫk mælir þú
miklar firnar;
gramir hafi Gunnar,
gǫtvað Sigurðar;
heiptgjarns hugar
hefnt skal verða." 

11.
Soltinn varð Sigurðr
sunnan Rínar;
hrafn af meiði
hátt kallaði:
"Ykkr mun Atli
eggjar rjóða,
munu vígská
of viða eiðar." 

12.
Fram var kvelda,
fjǫlð var drukkit,
þá var hvívetna
vilmál talið,
sofnuðu allir,
er í sæing kvómu;
einn vakði Gunnarr
ǫllum lengr. 

13.
Fót nam at hrœra,
fjǫlð nam at spjalla,
hitt herglǫtuðr
hyggja téði,
hvat þeir í bǫrvi
báðir sǫgðu
hrafn ey ok ǫrn,
er þeir heim riðu. 

14.
Vaknaði Brynhildr
Buðla dóttir,
dís skjǫldunga,
fyr dag litlu:
"Hvetið mik eða letið mik,
harmr er unninn,
sorg at segja
eða svá láta." 

15.
Þǫgðu allir
við því orði,
fár kunni þeim
fljóða látum,
er hon grátandi
gørðisk at segja
þat er hlæjandi
hǫlða beiddi. 

16.
"Hugða ek mér, Gunnarr,
grimmt í svefni,
svalt allt í sal,
ættak sæing kalda,
en þú, gramr, riðir
glaums andvani,
fjǫtri fatlaðr,
í fjánda lið.
Svá mun ǫll yður
ætt Niflunga
afli gengin,
eruð eiðrofa. 

17.
Mantattu, Gunnarr,
til gǫrva þat
er þit blóði í spor
báðir rennduð;
nú hefir þú honum þat allt
illu launat,
er hann fremstan þik
finna vildi. 

18.
Þá reyndi þat,
er riðit hafði
móðigr á vit
mín at biðja,
hvé herglǫtuðr
hafði fyrri
eiðum haldit
við inn unga gram. 

19.
Benvǫnd of lét,
brugðinn gulli,
margdýrr konungr
á meðal okkar;
eldi váru eggjar
útan gǫrvar,
en eitrdropum
innan fáðar." 

Frá dauða Sigurðar
Hér er sagt í þessi kviðu frá dauða Sigurðar,
ok víkr hér svá til sem þeir dræpi hann úti. 
En sumir segja svá at þeir dræpi 
hann inni í rekkju sinni sofanda. 
En þýðverskir menn segja svá 
at þeir dræpi hann úti í skógi. 
Ok svá segir í Guðrúnarkviðu inni fornu
 at Sigurðr ok Gjúkasynir hefði 
 til þings riðit þá er hann var drepinn. 
En þat segja allir einnig at 
þeir sviku hann í tryggð 
ok vógu at honum liggjanda ok óbúnum. 
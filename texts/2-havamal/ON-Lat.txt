1.
Gáttir allar,
áðr gangi fram,
um skoðask skyli,
um skyggnast skyli,
þvíat óvíst er at vita
hvar óvinir
sitja á fleti fyrir.

2.
Gefendr heilir!
Gestr er inn kominn.
Hvar skal sitja sjá?
Mjǫk er bráðr
sá er á brǫndum skal
síns of freista frama.

3.
Elds er þǫrf
þeims inn er kominn
ok á kné kalinn;
matar ok váða
er manni þǫrf,
þeim er hefir um fjall farit.

4.
Vatns er þǫrf
þeim er til verðar kømr,
þerru ok þjóðlaðar,
góðs um æðis,
ef sér geta mætti,
orðs ok endrþǫgu.

5.
Vits er þǫrf
þeim er víða ratar,
dælt er heima hvat;
at augabragði verðr
sá er ekki kann
ok með snotrum sitr.

6.
At hyggjandi sinni
skylit maðr hrœsinn vera,
heldr gætinn at geði;
þá er horskr ok þǫgull
kømr heimisgarða til,
sjaldan verðr víti vǫrum,
þvíat óbrigðra vin
fær maðr aldregi
en manvit mikit.

7.
Inn vari gestr,
er til verðar kømr,
þunnu hljóði þegir,
eyrum hlýðir,
en augum skoðar;
svá nýsisk fróðra hverr fyrir.

8.
Hinn er sæll
er sér um getr
lof ok líknstafi;
ódælla er við þat
er maðr eiga skal
annars brjóstum í.

9.
Sá er sæll
er sjálfr um á
lof ok vit meðan lifir,
þvíat ill ráð
hefir maðr opt þegit
annars brjóstum ór.

10.
Byrði betri
berrat maðr brautu at
en sé manvit mikit;
auði betra
þykkir þat í ókunnum stað,
slíkt er válaðs vera.

11.
Byrði betri
berrat maðr brautu at
en sé mannvit mikit;
vegnest verra
vegra hann velli at
en sé ofdrykkja ǫls.

12.
Era svá gott
sem gott kveða
ǫl alda sonum,
þvíat færa veit
er fleira drekkr
síns til geðs gumi.

13.
Óminnishegri heitir
sá er yfir ǫlðrum þrumir,
hann stelr geði guma;
þess fugls fjǫðrum
ek fjǫtraðr vark
í garði Gunnlaðar.

14.
Ǫlr ek varð,
varð ofrǫlvi
at ins fróða Fjalars;
því er ǫlðr bazt
at aptr of heimtir
hverr sitt geð gumi.

15.
Þagalt ok hugalt
skyli þjóðans barn
ok vígdjarft vera;
glaðr ok reifr
skyli gumna hverr,
unz sinn bíðr bana.

16.
Ósnjallr maðr
hyggsk munu ey lifa,
ef hann við víg varask,
en elli gefr
honum engi frið,
þótt honum geirar gefi.

17.
Kópir afglapi,
er til kynnis kømr,
þylsk hann um eða þrumir;
allt er senn,
ef hann sylg um getr,
uppi er þá geð guma.

18.
Sá einn veit
er víða ratar
ok hefir fjǫlð um farit,
hverju geði
stýrir gumna hverr,
sá er vitandi er vits.

19.
Haldit maðr á keri,
drekki þó at hófi mjǫð,
mæli þarft eða þegi;
ókynnis þess
vár þik engi maðr,
at þú gangir snemma at sofa.

20.
Gráðugr halr,
nema geðs viti,
etr sér aldrtrega;
opt fær hlœgis,
er með horskum kømr,
manni heimskum magi.

21.
Hjarðir þat vitu
nær þær heim skulu
ok ganga þá af grasi;
en ósviðr maðr
kann ævagi
síns of mál maga.

22.
Vesall maðr
ok illa skapi
hlær at hvívetna;
hittki hann veit,
er hann vita þyrfti,
at hann era vamma vanr.

23.
Ósviðr maðr
vakir um allar nætr
ok hyggr at hvívetna;
þá er móðr
er at morgni kømr,
allt er víl sem var.

24.
Ósnotr maðr
hyggr sér alla vera
viðhlæjendr vini;
hittki hann fiðr,
þótt þeir um hann fár lesi,
ef hann með snotrum sitr.

25.
Ósnotr maðr
hyggr sér alla vera
viðhlæjendr vini;
þá þat finnr
er at þingi kømr,
at hann á formælendr fá.

26.
Ósnotr maðr
þykkisk allt vita,
ef hann á sér í vá veru;
hittki hann veit,
hvat hann skal við kveða,
ef hans freista firar.

27.
Ósnotr maðr,
er með aldir kømr,
þat er bazt at hann þegi;
engi þat veit
at hann ekki kann,
nema hann mæli til margt;
veita maðr,
hinn er vætki veit,
þótt hann mæli til margt.

28.
Fróðr sá þykkisk
er fregna kann
ok segja it sama;
eyvitu leyna
megu ýta sønir
því er gengr um guma.

29.
Œrna mælir
sá er æva þegir
staðlausu stafi;
hraðmælt tunga,
nema haldendr eigi,
opt sér ógott um gelr.

30.
At augabragði
skala maðr annan hafa,
þótt til kynnis komi;
margr þá fróðr þykkisk,
ef hann freginn erat
ok nái hann þurrfjallr þruma.

31.
Fróðr þykkisk,
sá er flótta tekr
gestr at gest hæðinn;
veita gǫrla,
sá er um verði glissir,
þótt hann með grǫmum glami.

32.
Gumnar margir
erusk gagnhollir
en at virði vrekask;
aldar róg
þat mun æ vera,
órir gestr við gest.

33.
Árliga verðar
skyli maðr opt fá,
nema til kynnis komi:
sitr ok snópir,
lætr sem sólginn sé
ok kann fregna at fá.

34.
Afhvarf mikit
er til ills vinar,
þótt á brautu búi,
en til góðs vinar
liggja gagnvegir,
þótt hann sé firr farinn.

35.
Ganga skal,
skala gestr vera
ey í einum stað;
ljúfr verðr leiðr,
ef lengi sitr
annars fletjum á.

36.
Bú er betra,
þótt lítit sé,
halr er heima hverr;
þótt tvær geitr eigi
ok taugreptan sal,
þat er þó betra en bœn.

37.
Bú er betra,
þótt lítit sé,
halr er heima hverr;
blóðugt er hjarta
þeim er biðja skal
sér í mál hvert matar.

38.
Vápnum sínum
skala maðr velli á
feti ganga framarr,
þvíat óvíst er at vita
nær verðr á vegum úti
geirs of þǫrf guma.

39.
Fannka ek mildan mann
eða svá matargóðan
at eigi væri þiggja þegit,
eða síns fjár
svági glǫggvan
at leið sé laun ef þegi.

40.
Fjár síns,
er fengit hefir,
skylit maðr þǫrf þola;
opt sparir leiðum
þats hefir ljúfum hugat;
margt gengr verr en varir.

41.
Vápnum ok váðum
skulu vinir gleðjask;
þat er á sjálfum sýnst;
viðrgefendr ok endrgefendr
erusk lengst vinir,
ef þat bíðr at verða vel.

42.
Vin sínum
skal maðr vinr vera
ok gjalda gjǫf við gjǫf;
hlátr við hlátri
skyli hǫlðar taka
en lausung við lygi.

43.
Vin sínum
skal maðr vinr vera,
þeim ok þess vin,
en óvinar síns
skyli engi maðr
vinar vinr vera.

44.
Veiztu, ef þú vin átt,
þann er þú vel trúir,
ok vill þú af honum gott geta,
geði skaltu við þann blanda
ok gjǫfum skipta,
fara at finna opt.

45.
Ef þú átt annan
þanns þú illa trúir,
vildu af honum þó gott geta,
fagrt skaltu við þann mæla
en flátt hyggja
ok gjalda lausung við lygi.

46.
Þat er enn of þann
er þú illa trúir
ok þér er grunr at hans geði,
hlæja skaltu við þeim
ok um hug mæla;
glík skulu gjǫld gjǫfum.

47.
Ungr var ek forðum,
fór ek einn saman,
þá varð ek villr vega;
auðigr þóttumsk
er ek annan fann;
maðr er manns gaman.

48.
Mildir, frœknir
menn bazt lifa,
sjaldan sút ala;
en ósnjallr maðr
uggir hotvetna,
sýtir æ gløggr við gjǫfum.

49.
Váðir mínar
gaf ek velli at
tveim trémǫnnum;
rekkar þat þóttusk,
er þeir ript hǫfðu,
neiss er nøkkviðr halr.

50.
Hrørnar þǫll,
sú er stendr þorpi á,
hlýrat henni bǫrkr né barr;
svá er maðr
sá er manngi ann,
hvat skal hann lengi lifa?

51.
Eldi heitari
brennr með illum vinum
friðr fimm daga,
en þá slokknar
er inn sétti kømr
ok versnar allr vinskapr.

52.
Mikit eitt
skala manni gefa,
opt kaupir sér í litlu lof;
með hálfum hleif
ok með hǫllu keri
fekk ek mér félaga.

53.
Lítilla sanda,
lítilla sæva,
lítil eru geð guma;
þvíat allir menn
urðut jafnspakir,
hálf er ǫld hvar.

54.
Meðalsnotr
skyli manna hverr,
æva til snotr sé;
þeim er fyrða
fegrst at lifa
er vel margt vitu.

55.
Meðalsnotr
skyli manna hverr,
æva til snotr sé,
þvíat snotrs manns hjarta
verðr sjaldan glatt,
ef sá er alsnotr er á.

56.
Meðalsnotr
skyli manna hverr,
æva til snotr sé;
ørlǫg sín
viti engi fyrir,
þeim er sorgalausastr sefi.

57.
Brandr af brandi
brenn unz brunninn er,
funi kveykisk af funa;
maðr af manni
verðr af máli kuðr,
en til dœlskr af dul.

58.
Ár skal rísa
sá er annars vill
fé eða fjǫr hafa;
sjaldan liggjandi úlfr
lær of getr
né sofandi maðr sigr.

59.
Ár skal rísa
sá er á yrkjendr fá
ok ganga síns verka á vit;
margt of dvelr
þann er um morgin sefr;
hálfr er auðr und hvǫtum.

60.
Þurra skíða
ok þakinna næfra,
þess kann maðr mjǫt,
ok þess viðar,
er vinnask megi
mál ok misseri.

61.
Þveginn ok mettr
ríði maðr þingi at,
þótt hann sét væddr til vel;
skúa ok bróka
skammisk engi maðr
né hests in heldr,
þótt hann hafit góðan.

62.
Snapir ok gnapir,
er til sævar kømr,
ǫrn á aldinn mar;
svá er maðr
er með mǫrgum kømr
ok á formælendr fá.

63.
Fregna ok segja
skal fróðra hverr,
sá er vill heitinn horskr;
einn vita
né annarr skal;
þjóð veit ef þrír ro.

64.
Ríki sitt
skyli ráðsnotra
hverr í hófi hafa;
þá hann þat finnr
er með frœknum kømr
at engi er einna hvatastr.

65.
Orða þeira
er maðr ǫðrum segir
opt hann gjǫld um getr.

66.
Mikilsti snemma
kom ek í marga staði
en til síð í suma;
ǫl var drukkit,
sumt var ólagat,
sjaldan hittir leiðr í líð.

67.
Hér ok hvar
myndi mér heim of boðit,
ef þyrftak at málungi mat,
eða tvau lær hengi
at ins tryggva vinar,
þars ek hafða eitt etit.

68.
Eldr er beztr
með ýta sonum
ok sólar sýn,
heilyndi sitt
ef maðr hafa náir,
án við lǫst at lifa.

69.
Erat maðr alls vesall,
þótt hann sé illa heill;
sumr er af sonum sæll,
sumr af frændum,
sumr af fé œrnu,
sumr af verkum vel.

70.
Betra er lifðum
en sé illlifðum,
ey getr kvikr kú;
eld sá ek upp brenna
auðgum manni fyrir,
en úti var dauðr fyr durum.

71.
Haltr ríðr hrossi,
hjǫrð rekr handarvanr,
daufr vegr ok dugir;
blindr er betri
en brenndr sé;
nýtr manngi nás.

72.
Sonr er betri,
þótt sé síð of alinn,
eptir genginn guma;
sjaldan bautarsteinar
standa brautu nær,
nema reisi niðr at nið.

73.
Tveir ro eins herjar,
tunga er hǫfuðs bani,
er mér í heðin hvern
handar væni.

74.
Nótt verðr feginn
sá er nesti trúir,
skammar ro skips rár,
hverf er haustgríma;
fjǫlð um viðrir
á fimm dǫgum
en meira á mánaði.

75.
Veita hinn
er vætki veit;
margr verðr af aurum api;
maðr er auðigr,
annar óauðigr,
skylit þann vítka vár.

76.
Deyr fé,
deyja frændr,
deyr sjálfr it sama;
en orðstírr
deyr aldregi
hveim er sér góðan getr.

77.
Deyr fé,
deyja frændr,
deyr sjálfr it sama;
ek veit einn
at aldrei deyr:
dómr um dauðan hvern.

78.
Fullar grindr
sá ek fyr Fitjungs sonum,
nú bera þeir vánar vǫl;
svá er auðr
sem augabragð,
hann er valtastr vina.

79.
Ósnotr maðr
ef eignask getr
fé eða fljóðs munuð,
metnaðr honum þróask
en mannvit aldregi,
fram gengr hann drjúgt í dul.

80.
Þat er þá reynt
er þú at rúnum spyrr
inum reginkunnum,
þeim er gørðu ginnregin
ok fáði fimbulþulr;
þá hefir hann bazt ef hann þegir.

81.
At kveldi skal dag leyfa,
konu er brennd er,
mæki er reyndr er,
mey er gefin er,
ís er yfir kømr,
ǫl er drukkit er.

82.
Í vindi skal við hǫggva,
veðri á sjó róa,
myrkri við man spjalla,
mǫrg eru dags augu;
á skip skal skriðar orka
en á skjǫld til hlífar,
mæki hǫggs
en mey til kossa.

83.
Við eld skal ǫl drekka
en á ísi skríða,
magran mar kaupa
en mæki saurgan,
heima hest feita
en hund á búi.

84.
Meyjar orðum
skyli manngi trúa
né því er kveðr kona,
þvíat á hverfanda hvéli
váru þeim hjǫrtu skǫpuð,
brigð í brjóst um lagið.

85.
Brestanda boga,
brennanda loga,
gínanda úlfi,
galandi kráku,
rýtanda svíni,
rótlausum viði,
vaxanda vági,
vellanda katli,

86.
fljúganda fleini,
fallandi báru,
ísi einnættum,
ormi hringlegnum,
brúðar beðmálum
eða brotnu sverði,
bjarnar leiki
eða barni konungs,

87.
sjúkum kálfi,
sjálfráða þræli,
vǫlu vilmæli,
val nýfelldum;

88.
akri ársánum
trúi engi maðr
né til snemma syni
- veðr ræðr akri
en vit syni,
hætt er þeira hvárt -

89.
bróðurbana sínum,
þótt á brautu mœti,
húsi hálfbrunnu,
hesti alskjótum
- þá er jór ónýtr
ef einn fótr brotnar -
verðit maðr svá tryggr
at þessu trúi ǫllu.

90.
Svá er friðr kvenna
þeira er flátt hyggja
sem aki jó óbryddum
á ísi hálum,
teitum, tvévetrum
ok sé tamr illa,
eða í byr óðum
beiti stjórnlausu,
eða skyli haltr henda
hrein í þáfjalli.

91.
Bert ek nú mæli,
þvíat ek bæði veit,
brigðr er karla hugr konum;
þá vér fegrst mælum
er vér flást hyggjum,
þat tælir horska hugi.

92.
Fagrt skal mæla
ok fé bjóða
sá er vill fljóðs ást fá,
líki leyfa
ins ljósa mans;
sá fær er frjár.

93.
Ástar firna
skyli engi maðr
annan aldregi;
oft fá á horskan
er á heimskan né fá
lostfagrir litir.

94.
Eyvitar firna
er maðr annan skal
þess er um margan gengr guma;
heimska ór horskum
gørir hǫlða sonu
sá inn máttki munr.

95.
Hugr einn þat veit
er býr hjarta nær,
einn er hann sér um sefa;
øng er sótt verri
hveim snotrum manni
en sér øngu at una.

96.
Þat ek þá reynda
er ek í reyri sat
ok vættak míns munar;
hold ok hjarta
var mér in horska mær,
þeygi ek hana at heldr hefik.

97.
Billings mey
ek fann beðjum á
sólhvíta sofa;
jarls ynði
þótti mér ekki vera
nema við þat lík at lifa.

98.
Auk nær aptni
skaltu, Óðinn, koma,
ef þú vilt þér mæla man;
allt eru óskǫp,
nema einir viti
slíkan lǫst saman.

99.
Aptr ek hvarf
ok unna þóttumsk
vísum vilja frá;
hitt ek hugða
at ek hafa mynda
geð hennar allt ok gaman.

100.
Svá kom ek næst
at in nýta var
vígdrótt ǫll um vakin;
með brennandum ljósum
ok bornum viði,
svá var mér vilstígr of vitaðr.

101.
Ok nær morgni,
er ek var enn um kominn,
þá var saldrótt um sofin;
grey eitt ek þá fann
innar góðu konu
bundit beðjum á.

102.
Mǫrg er góð mær,
ef gǫrva kannar,
hugbrigð við hali;
þá ek þat reynda
er it ráðspaka
teygða ek á flærðir fljóð;
háðungar hverrar
leitaði mér it horska man,
ok hafða ek þess vætki vífs.

103.
Heima glaðr gumi
ok við gesti reifr,
sviðr skal um sig vera,
minnigr ok málugr,
ef hann vill margfróðr vera,
opt skal góðs geta;
fimbulfambi heitir
sá er fátt kann segja,
þat er ósnotrs aðal.

104.
Inn aldna jǫtun ek sótta,
nú em ek aptr um kominn,
fátt gat ek þegjandi þar;
mǫrgum orðum
mælta ek í minn frama
í Suttungs sǫlum.

105.
Gunnlǫð mér um gaf
gullnum stóli á
drykk ins dýra mjaðar;
ill iðgjǫld
lét ek hana eptir hafa
síns ins heila hugar,
síns ins svára sefa.

106.
Rata munn
létumk rúms um fá
ok um grjót gnaga;
yfir ok undir
stóðumk jǫtna vegir;
svá hætta ek hǫfði til.

107.
Vel keypts litar
hefi ek vel notit,
fás er fróðum vant,
þvíat Óðrerir
er nú upp kominn
á alda vés jaðar.

108.
Ifi er mér á
at ek væra enn kominn
jǫtna gǫrðum ór,
ef ek Gunnlaðar né nytak,
innar góðu konu,
þeirar er lǫgðumk arm yfir.

109.
Ins hindra dags
gengu hrímþursar
Háva ráðs at fregna
Háva hǫllu í;
at Bǫlverki þeir spurðu,
ef hann væri með bǫndum kominn
eða hefði honum Suttungr of sóit.

110.
Baugeið Óðinn
hygg ek at unnit hafi,
hvat skal hans tryggðum trúa?
Suttung svikinn
hann lét sumbli frá
ok grœtta Gunnlǫðu.

111.
Mál er at þylja
þular stóli á
Urðarbrunni at;
sá ek ok þagðak,
sá ek ok hugðak,
hlýdda ek á manna mál;
of rúnar heyrða ek dœma,
né um ráðum þǫgðu,
Háva hǫllu at,
Háva hǫllu í,
heyrða ek segja svá:

112.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
nótt þú rísat
nema á njósn sér
eða þú leitir þér innan út staðar.

113.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
fjǫlkunnigri konu
skalatu í faðmi sofa,
svá at hon lyki þik liðum.

114.
Hon svá gørir
at þú gáir eigi
þings né þjóðans máls;
mat þú villat
né mannskis gaman,
ferr þú sorgafullr at sofa.

115.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
annars konu
teygðu þér aldregi
eyrarúnu at.

116.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
á fjalli eða firði
ef þik fara tíðir,
fástu at virði vel.

117.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
illan mann
láttu aldregi
óhǫpp at þér vita,
þvíat af illum manni
fær þú aldregi
gjǫld ins góða hugar.

118.
Ofarla bíta
ek sá einum hal
orð illrar konu;
fláráð tunga
varð honum at fjǫrlagi
ok þeygi um sanna sǫk.

119.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
veiztu, ef þú vin átt,
þanns þú vel trúir,
far þú at finna opt,
þvíat hrísi vex
ok hávu grasi
vegr er vætki trøðr.

120.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
góðan mann
teygðu þér at gamanrúnum
ok nem líknargaldr meðan þú lifir.

121.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
vin þínum
ver þú aldregi
fyrri at flaumslitum;
sorg etr hjarta
ef þú segja né náir
einhverjum allan hug.

122.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
orðum skipta
þú skalt aldregi
við ósvinna apa,

123.
Þvíat af illum manni
mundu aldregi
góðs laun um geta,
en góðr maðr
mun þik gørva mega
líknfastan at lofi.

124.
Sifjum er þá blandat,
hver er segja ræðr
einum allan hug;
allt er betra
en sé brigðum at vera;
era sá vinr ǫðrum
er vilt eitt segir.

125.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
þrimr orðum senna
skalatu þér við verra mann;
opt inn betri bilar,
þá er inn verri vegr.

126.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
skósmiðr þú verir
né skeptismiðr,
nema þú sjálfum þér sér;
skór er skapaðr illa
eða skapt sé rangt,
þá er þér bǫls beðit.

127.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
hvars þú bǫl kannt
kveð þú þér bǫlvi at
ok gefat þínum fjándum frið.

128.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
illu feginn
ver þú aldregi,
en lát þér at góðu getit.

129.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
upp líta
skalatu í orrostu
- gjalti glíkir
verða gumna synir -
síðr þitt um heilli halir.

130.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
ef þú vilt þér góða konu
kveðja at gamanrúnum
ok fá fǫgnuð af,
fǫgru skaldu heita
ok láta fast vera;
leiðisk manngi gótt, ef getr.

131.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
varan bið ek þik vera,
ok eigi of varan;
ver þú við ǫl varastr
ok við annars konu
ok við þat it þriðja
at þjófar né leiki.

132.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
at háði né hlátri
hafðu aldregi
gest né ganganda.

133.
Opt vitu ógǫrla
þeir er sitja inni fyrir
hvers þeir ro kyns er koma;
erat maðr svá góðr
at galli né fylgi
né svá illr at einugi dugi.

134.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
at hárum þul
hlæ þú aldregi,
opt er gott þat er gamlir kveða;
opt ór skǫrpum belg
skilin orð koma,
þeim er hangir með hám
ok skollir með skrám
ok váfir með vilmǫgum.

135.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
gest þú né geyja
né á grind hrekir,
get þú váluðum vel.

136.
Ramt er þat tré
er ríða skal
ǫllum at upploki;
baug þú gef,
eða þat biðja mun
þér læs hvers á liðu.

137.
Ráðumk þér, Loddfáfnir,
en þú ráð nemir,
njóta mundu ef þú nemr,
þér munu góð ef þú getr:
hvars þú ǫl drekkir
kjós þú þér jarðar megin,
þvíat jǫrð tekr við ǫlðri
en eldr við sóttum,
eik við abbindi,
ax við fjǫlkynngi,
hǫll við hýrógi
- heiptum skal mána kveðja -
beiti við bitsóttum
en við bǫlvi rúnar,
fold skal við flóði taka.

138.
Veit ek at ek hekk
vindga meiði á
nætr allar níu
geiri undaðr
ok gefinn Óðni,
sjálfr sjálfum mér,
á þeim meiði
er manngi veit
hvers af rótum renn.

139.
Við hleifi mik sældu
né við hornigi;
nýsta ek niðr,
nam ek upp rúnar,
œpandi nam,
fell ek aftr þaðan.

140.
Fimbulljóð níu
nam ek af inum frægja syni
Bǫlþorns, Bestlu fǫður,
ok ek drykk of gat
ins dýra mjaðar
ausinn Óðreri.

141.
Þá nam ek frævask
ok fróðr vera
ok vaxa ok vel hafask;
orð mér af orði
orðs leitaði,
verk mér af verki
verks leitaði.

142.
Rúnar munt þú finna
ok ráðna stafi,
mjǫk stóra stafi,
mjǫk stinna stafi,
er fáði fimbulþulr
ok gørðu ginnregin
ok reist Hroptr rǫgna.

143.
Óðinn með ásum,
en fyr álfum Dáinn,
Dvalinn dvergum fyrir,
Ásviðr jǫtnum fyrir,
ek reist sjálfr sumar.

144.
Veiztu hvé rísta skal?
Veiztu hvé ráða skal?
Veiztu hvé fá skal?
Veiztu hvé freista skal?
Veiztu hvé biðja skal?
Veiztu hvé blóta skal?
Veiztu hvé senda skal?
Veiztu hvé sóa skal?

145.
Betra er óbeðit
en sé ofblótit,
ey sér til gildis gjǫf;
betra er ósent
en sé ofsóit.
Svá Þundr um reist
fyr þjóða røk;
þar hann upp um reis,
er hann aptr of kom.

146.
Ljóð ek þau kann
er kannat þjóðans kona
ok mannskis mǫgr;
hjálp heitir eitt,
en þat þér hjálpa mun
við sǫkum ok sorgum
ok sútum gǫrvǫllum.

147.
Þat kann ek annat
er þurfu ýta synir,
þeir er vilja læknar lifa.
148.
Það kann ek þriðja,
ef mér verðr þǫrf mikil
hapts við mína heiptmǫgu,
eggjar ek deyfi
minna andskota,
bítat þeim vápn né velir.

149.
Þat kann ek it fjórða,
ef mér fyrðar bera
bǫnd at bóglimum,
svá ek gel
at ek ganga má,
sprettr mér af fótum fjǫturr
en af hǫndum hapt.

150.
Þat kann ek it fimmta,
ef ek sé af fári skotinn
flein í fólki vaða,
fýgra hann svá stinnt
at ek stǫðvigak,
ef ek hann sjónum of sék.

151.
Þat kann ek it sétta,
ef mik særir þegn
á rótum rás viðar,
ok þann hal
er mik heipta kveðr,
þann eta mein heldr en mik.

152.
Þat kann ek it sjaunda,
ef ek sé hávan loga
sal um sessmǫgum,
brennrat svá breitt
at ek honum bjargigak;
þann kann ek galdr at gala.

153.
Þat kann ek it átta
er ǫllum er
nytsamligt at nema,
hvars hatr vex
með hildings sonum
þat má ek bœta brátt.

154.
Þat kann ek it níunda,
ef mik nauðr um stendr
at bjarga fari mínu á floti,
vind ek kyrri
vági á
ok svæfik allan sæ.

155.
Þat kann ek it tíunda,
ef ek sé túnriður
leika lopti á,
ek svá vinnk
at þeir villir fara
sinna heimhama,
sinna heimhuga.

156.
Þat kann ek it ellipta,
ef ek skal til orrostu
leiða langvini,
undir randir ek gel,
en þeir með ríki fara
heilir hildar til,
heilir hildi frá,
koma þeir heilir hvaðan.

157.
Þat kann ek it tólpta,
ef ek sé á tré uppi
váfa virgilná,
svá ek ríst
ok í rúnum fák
at sá gengr gumi
ok mælir við mik.

158.
Þat kann ek it þrettánda,
ef ek skal þegn ungan
verpa vatni á,
munat hann falla,
þótt hann í folk komi,
hnígra sá halr fyr hjǫrum.

159.
Þat kann ek it fjórtánda,
ef ek skal fyrða liði
telja tíva fyrir,
ása ok álfa
ek kann allra skil,
fár kann ósnotr svá.

160.
Þat kann ek it fimmtánda
er gól Þjóðrørir
dvergr fyr Dellings durum;
afl gól hann ásum
en álfum frama,
hyggju Hroptatý.

161.
Þat kann ek it sextánda,
ef ek vil ins svinna mans
hafa geð allt ok gaman,
hugi ek hverfi
hvítarmri konu,
ok sný ek hennar ǫllum sefa.

162.
Þat kann ek it sjautjánda
at mik mun seint firrask
it manunga man.
Ljóða þessa
mun þú, Loddfáfnir,
lengi vanr vera;
þó sé þér góð ef þú getr,
nýt ef þú nemr,
þǫrf ef þú þiggr.

163.
Þat kann ek it átjánda,
er ek æva kennik
mey né manns konu,
- allt er betra,
er einn um kann,
þat fylgir ljóða lokum -
nema þeiri einni
er mik armi verr
eða mín systir sé.

164.
Nú eru Háva mál kveðin
Háva hǫllu í,
allþǫrf ýta sonum,
óþǫrf jǫtna sonum.
Heill sá er kvað!
Heill sá er kann!
Njóti sá er nam!
Heilir þeirs hlýddu!
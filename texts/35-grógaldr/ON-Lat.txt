
1.
"Vaki þú, Gróa!
Vaki þú, góð kona!
Vek ek þik dauðra dura,
ef þú þat mant
at þú þinn mǫg bæðir
til kumbldysjar koma." 

2.
"Hvat er nú annt
mínum einga syni,
hverju ertu nú bǫlvi borinn,
er þú þá móður kallar
er til moldar er komin
ok ór ljóðheimum liðin?" 

3.
"Ljótu leikborði
skaut fyr mik in lævísa kona,
sú er faðmaði minn fǫður.
Þar bað hon mik koma
er kvæmtki veit
móti Menglǫðu." 

4.
"Lǫng er fǫr,
langir ro farvegar,
langir ro manna munir,
ef þat verðr
at þú þinn vilja bíðr,
ok skeikar þá Skuld at skǫpum." 

5.
"Galdra þú mér gal
þá er góðir eru,
bjarg þú, móðir, megi;
á vegum allr
hygg ek at ek verða muna,
þykkjumk ek til ungr afi." 

6.
"Þann gel ek þér fyrstan,
þann kveða fjǫlnýtan,
þann gól Rindi Rani,
at þú of ǫxl skjótir
því er þér atalt þykkir,
sjálfr leið þú sjálfan þik. 

7.
Þann gel ek þér annan,
ef þú árna skalt
viljalauss á vegum:
Urðar lokur
haldi þér ǫllum megum,
er þú á sinnum sér. 

8.
Þann gel ek þér inn þriðja,
ef þér þjóðár
falla at fjǫrlotum:
Horn ok Ruðr
snúisk til heljar meðan
en þverri æ fyr þér. 

9.
Þann gel ek þér inn fjórða,
ef þik fjándr standa
gǫrvir á gálgvegi:
Hugr þeim hverfi
til handa þér,
ok snúisk þeim til sátta sefi. 

10.
Þann gel ek þér fimmta,
ef þér fjǫturr verðr
borinn at bóglimum:
Leysigaldr læt ek þér
fyr legg of kveðinn,
ok støkkr þá láss af limum
en af fótum fjǫturr. 

11.
Þann gel ek þér inn sétta,
ef þú á sjó kemr
meira en menn viti:
Logn ok lǫgr
gangi þér í lúðr saman
ok ljá þér æ friðdrjúgrar farar. 

12.
Þann gel ek þér inn sjaunda,
ef þik sœkja kemr
frost á fjalli há:
Hræva kulði
megit þínu holdi fara
ok haldit æ lík at liðum. 

13.
Þann gel ek þér inn átta,
ef þik úti nemr
nótt á niflvegi,
at því firr megi þér
til meins gøra
kristin dauð kona. 

14.
Þann gel ek þér inn níunda,
ef þú við inn naddgǫfga
orðum skiptir jǫtun:
Máls ok manvits
sé þér á minni ok hjarta
gnóga of gefit. 

15.
Far þú nú æva
þars þér forað þykkir,
ok standit þér mein fyrir munum.
Á jarðfǫstum steini
stóð ek innan dura,
meðan ek þér galdra gól. 

16.
Móður orð
ber þú, mǫgr, heðan
ok lát þér í brjósti búa,
því nóga heill
skaltu of aldr hafa,
meðan þú mín orð of mant." 
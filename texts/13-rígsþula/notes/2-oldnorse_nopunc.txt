Svá segja menn í fornum sǫgum 
at einnhverr af ásum 
sá er Heimdallr hét 
fór ferðar sinnar ok fram 
með sjóvarstrǫndu nǫkkurri 
kom at einum húsabœ ok nefndist Rígr  
Eptir þeiri sǫgu er kvæði þetta 
1
Ár kváðu ganga
grœnar brautir
ǫflgan ok aldinn
ás kunnigan
ramman ok rǫskvan
Ríg stíganda 
2
Gekk hann meirr at þat
miðrar brautar
kom hann at húsi
hurð var á gætti
inn nam at ganga
eldr var á golfi
hjón sátu þar
hár at arni
Ái ok Edda
aldinfalda 
3
Rígr kunni þeim
ráð at segja
meir settisk hann
miðra fletja
en á hlið hvára
hjón salkynna 
4
Þá tók Edda
økkvinn hleif
þungan ok þykkvan
þrunginn sáðum
bar hon meirr at þat
miðra skutla
soð var í bolla
setti á bjóð
var kálfr soðinn
krása beztr 
5
Rígr kunni þeim
ráð at segja
reis hann upp þaðan
rézk at sofna
meirr lagðisk hann
miðrar rekkju
en á hlið hvára
hjón salkynna 
6
Þar var hann at þat
þríar nætr saman
gekk hann meirr at þat
miðrar brautar
liðu meir at þat
mánuðr níu 
7
Jóð ól Edda
jósu vatni
hǫrvi svartan
hétu Þræl 
8
Hann nam at vaxa
ok vel dafna
var þar á hǫndum
hrokkit skinn
kropnir knúar
fingr digrir
fúlligt andlit
lotr hryggr
langir hælar 
9
Nam han meirr at þat
magns of kosta
bast at binda
byrðar gørva
bar hann heim at þat
hrís gerstan dag 
10
Þar kom at garði
gengilbeina
aurr var á iljum
armr sólbrunninn
niðrbjúgt er nef
nefndisk Þír 
11
Miðra fletja
meirr settisk hon
sat hjá henni
sonr húss
rœddu ok rýndu
rekkju gørðu
Þræll ok Þír
þrungin dœgr 
12
Bǫrn ólu þau
bjuggu ok unðu
hygg ek at héti
Hreimr ok Fjósnir
Klúrr ok Kleggi
Kefsir Fúlnir
Drumbr Digraldi
Drǫttr ok Hǫsvir
Lútr ok Leggjaldi
lǫgðu garða
akra tǫddu
unnu at svínum
geita gættu
grófu torf 
13
Dœtr váru þær
Drumba ok Kumba
Økkvinkálfa
ok Arinnefja
Ysja ok Ambátt
Eikintjasna
Tǫtrughypja
ok Trǫnubeina
Þaðan eru komnar
þræla ættir 
14
Gekk Rígr at þat
réttar brautir
kom hann at hǫllu
hurð var á skíði
inn nam at ganga
eldr var á golfi
hjón sátu þar
heldu á sýslu 
15
Maðr teglði þar
meið til rifjar
var skegg skapat
skǫr var fyrir enni
skyrtu þrǫngva
skokkr var á gólfi 
16
Sat þar kona
sveigði rokk
breiddi faðm
bjó til váðar
sveigr var á hǫfði
smokkr var á bringu
dúkr var á halsi
dvergar á ǫxlum
Afi ok Amma
áttu hús 
17
Rígr kunni þeim
ráð at segja
reis frá borði
réð at sofna
meirr lagðisk hann
miðrar rekkju
en á hlið hvára
hjón salkynna 
18
Þar var hann at þat
þríar nætr saman
gekk han meirr at þat
miðrar brautar
liðu meirr at þat
mánuðr níu 
19
Jóð ól Amma
jósu vatni
kǫlluðu Karl
kona sveip ripti
rauðan ok rjóðan
riðuðu augu 
20
Hann nam at vaxa
ok vel dafna
øxn nam at temja
arðr at gørva
hús at timbra
ok hlǫður smíða
karta at gørva
ok keyra plóg 
21
Heim óku þá
hanginluklu
geitakyrtlu
giptu Karli
Snør heitir sú
settisk undir ripti
bjuggu hjón
bauga deildu
breiddu blæjur
ok bú gørðu 
22
Bǫrn ólu þau
bjuggu ok unðu
hét Halr ok Drengr
Hǫlðr Þegn ok Smiðr
Breiðr Bóndi
Bundinskeggi
Búi ok Boddi
Brattskeggr ok Seggr 
23
Enn hétu svá
ǫðrum nǫfnum
Snót Brúðr Svanni
Svarri Sprakki
Fljóð Sprund ok Víf
Feima Ristill
Þaðan eru komnar
karla ættir 
24
Gekk Rígr þaðan
réttar brautir
kom hann at sal
suðr horfðu dyrr
var hurð hnigin
hringr var í gætti 
25
Gekk hann inn at þat
gólf var strát
sátu hjón
sásk í augu
Faðir ok Móðir
fingrum at leika 
26
Sat húsgumi
ok sneri streng
álm of bendi
ǫrvar skepti
en húskona
hugði at ǫrmum
strauk of ripti
sterti ermar 
27
Keisti fald
kinga var á bringu
síðar slœður
serk bláfán
brún bjartari
brjóst ljósara
háls hvítari
hreinni mjǫllu 
28
Rígr kunni þeim
ráð at segja
meirr settisk hann
miðra fletja
en á hlið hvára
hjón salkynna 
29
Þá tók Móðir
merkðan dúk
hvítan af hǫrvi
hulði bjóð
hon tók at þat
hleifa þunna
hvíta af hveiti
ok hulði dúk 
30
Framm setti hon
skutla fulla 
silfri varða
setti á bjóð
fán ok fleski
ok fugla steikða
vín var í kǫnnu
varðir kálkar
drukku ok dœmðu
dagr var á sinnum 
31
Rígr kunni þeim
ráð at segja
reis Rígr at þat
rekkju gerði
Þar var hann at þat
þríar nætr saman
gekk hann meirr at þat
miðrar brautar
liðu meirr at þat
mánuðr níu 
32
Svein ól Móðir
silki vafði
jósu vatni
Jarl létu heita
bleikt var hár
bjartir vangar
ǫtul váru augu
sem yrmlingi 
33
Upp óx þar
Jarl á fletjum
lind nam at skelfa
leggja strengi
álm at beygja
ǫrvar skepta
flein at fleygja
frǫkkur dýja
hestum ríða
hundum verpa
sverðum bregða
sund at fremja 
34
Kom þar ór runni
Rígr gangandi
Rígr gangandi
rúnar kendi
sitt gaf heiti
son kvezk eiga
þann bað hann eignask
óðalvǫllu
óðalvǫllu
aldnar byggðir 
35
Reið hann meirr þaðan
myrkvan við
hélug fjǫll
unz at hǫllu kom
skapt nam at dýja
skelfði lind
hesti hleypði
ok hjǫrvi brá
víg nam at vekja
vǫll nam at rjóða
val nam at fella
vá til landa 
36
Réð hann einn at þat
átján búum
auð nam skipta
ǫllum veita
meiðmar ok mǫsma
mara svangrifja
hringum hreytti
hjó sundr baug 
37
Óku ærir
úrgar brautir
kómu at hǫllu
þar er Hersir bjó
mœtti hann
mjófingraða
hvítri ok horskri
hétu Ernu 
38
Báðu hennar
ok heim óku
giptu Jarli
gekk hon und líni
saman bjuggu þau
ok sér unðu
ættir jóku
ok aldrs nutu 
39
Burr var inn elzti
en Barn annat
Jóð ok Aðal
Arfi Mǫgr
Niðr ok Niðjungr
námu leika
Sonr ok Sveinn
sund ok tafl
Kundr hét einn
Konr var inn yngsti 
40
Upp óxu þar
Jarli bornir
hesta tǫmðu
hlífar bendu
skeyti skófu
skelfðu aska 
41
En Konr ungr
kunni rúnar
ævinrúnar
ok aldrrúnar
meirr kunni hann
mǫnnum bjarga
eggjar deyfa
ægi lægja 
42
Klǫk nam fugla
kyrra elda
sœfa ok svefja
sorgir lægja
afl ok eljun
átta manna 
43
Hann við Ríg jarl
rúnar deildi
brǫgðum beitti
ok betr kunni
þá ǫðlaðisk
ok þá eiga gat
Rígr at heita
rúnar kunna 
44
Reið Konr ungr
kjǫrr ok skóga
kólfi fleygði
kyrrði fugla 
45
Þá kvað þat kráka
sat kvisti ein
Hvat skaltu Konr ungr
kyrra fugla
Heldr mætti þér
hestum ríða
ok her fella 
46
Á Danr ok Danpr
dýrar hallir
œðra óðal
en ér hafið
þeir kunnu vel
kjól at ríða
egg at kenna
undir rjúfa
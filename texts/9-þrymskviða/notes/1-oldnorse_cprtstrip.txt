1.
Reiðr var þá Vingþórr
er hann vaknaði
ok síns hamars
um saknaði,
skegg nam at hrista,
skǫr nam at dýja,
réð Jarðar burr
um at þreifask. 
2.
Ok hann þat orða
alls fyrst um kvað:
"Heyrðu nú, Loki,
hvat ek nú mæli,
er eigi veit
jarðar hvergi
né upphimins:
áss er stolinn hamri." 
3.
Gengu þeir fagra
Freyju túna,
ok hann þat orða
alls fyrst um kvað:
"Muntu mér, Freyja,
fjaðrhams ljá,
ef ek minn hamar
mættak hitta?" 
Freyja kvað:
4.
"Þó mynda ek gefa þér,
þótt ór gulli væri,
ok þó selja
at væri ór silfri." 
5.
Fló þá Loki,
fjaðrhamr dunði
unz fyr útan kom
ása garða
ok fyr innan kom
jǫtna heima. 
6.
Þrymr sat á haugi,
þursa dróttinn,
greyjum sínum
gullbǫnd snøri
ok mǫrum sínum
mǫn jafnaði. 
Þrymr kvað:
7.
"Hvat er með ásum?
Hvat er með álfum?
Hví ertu einn kominn
í jǫtunheima?"
"Illt er með ásum.
Illt er með álfum.
Hefir þú Hlórriða
hamar um fólginn?" 
8.
"Ek hefi Hlórriða
hamar um fólginn
átta rǫstum
fyr jǫrð neðan;
hann engi maðr
aptr um heimtir,
nema fœri mér
Freyju at kvæn." 
9.
Fló þá Loki
fjaðrhamr dunði
unz fyr útan kom
jǫtna heima
ok fyr innan kom
ása garða.
Mœtti hann Þór
miðra garða,
ok þat hann orða
alls fyrst um kvað: 
10.
"Hefir þú erendi
sem erfiði?
Segðu á lopti
lǫng tíðendi.
Opt sitjanda
sǫgur um fallask,
ok liggjandi
lygi um bellir." 
Loki kvað:
11.
"Hefi ek erfiði
ok ørendi:
Þrymr hefir þinn hamar,
þursa dróttinn;
hann engi maðr
aptr um heimtir,
nema honum fœri
Freyju at kván." 
12.
Ganga þeir fagra
Freyju at hitta,
ok hann þat orða
alls fyrst um kvað:
"Bittu þik, Freyja,
brúðar líni,
vit skulum aka tvau
í jǫtunheima." 
13.
Reið varð þá Freyja
ok fnásaði,
allr ása salr
undir bifðisk,
stǫkk þat it mikla
men Brísinga:
"Mik veiztu verða
vergjarnasta,
ef ek ek með þér
í jǫtunheima." 
14.
Senn váru æsir
allir á þingi
ok ásynjur
allar á máli,
ok um þat réðu
ríkir tívar
hvé þeir Hlórriða
hamar of sœtti. 
15.
Þá kvað þat Heimdallr,
hvítastr ása,
vissi hann vel fram
sem vanir aðrir:
"Bindu vér Þór þá
brúðar líni,
hafi hann it mikla
men Brísinga. 
16.
Látum und honum
hrynja lukla
ok kvenváðir
um kné falla,
en á brjósti
breiða steina,
ok hagliga
um hǫfuð typpum." 
17.
Þá kvað þat Þórr,
þrúðugr áss:
"Mik munu æsir
argan kalla,
ef ek bindask læt
brúðar líni!" 
18.
Þá kvað þat Loki
Laufeyjar sonr:
"Þegi þú, Þórr,
þeira orða!
Þegar munu jǫtnar
Ásgarð búa,
nema þú þinn hamar
þér of heimtir." 
19.
Bundu þeir Þór þá
brúðar líni
ok inu mikla
meni Brísinga,
létu und honum
hrynja lukla
ok kvenváðir
um kné falla,
en á brjósti
breiða steina,
ok hagliga
um hǫfuð typpðu. 
20.
Þá kvað þat Loki,
Laufeyjar sonr:
"Mun ek ok með þér
ambótt vera,
vit skulum aka tvau
í jǫtunheima." 
21.
Senn váru hafrar
heim of reknir,
skyndir at skǫklum,
skyldu vel renna;
bjǫrg brotnuðu,
brann jǫrð loga,
ók Óðins sonr
í jǫtunheima. 
22.
Þá kvað þat Þrymr,
þursa dróttinn:
"Standið upp, jǫtnar,
ok stráið bekki!
Nú fœrið mér
Freyju at kván,
Njarðar dóttur
ór Nóatúnum. 
23.
Ganga hér at garði
gullhyrnðar kýr,
øxn alsvartir,
jǫtni at gamni;
fjǫlð á ek meiðma,
fjǫlð á ek menja,
einnar mér Freyju
ávant þykkir." 
24.
Var þar at kveldi
um komit snimma
ok fyr jǫtna
ǫl fram borit.
Einn át oxa,
átta laxa,
krásir allar
þær er konur skyldu,
drakk Sifjar verr
sáld þrjú mjaðar. 
25.
Þá kvat þat Þrymr,
þursa dróttinn:
"Hvar sáttu brúðir
bíta hvassara?
Sáka ek brúðir
bíta breiðara,
né inn meira mjǫð
mey um drekka." 
26.
Sat in alsnotra
ambótt fyrir,
er orð um fann
við jǫtuns máli:
"Át vætr Freyja
átta nóttum,
svá var hon óðfús
í jǫtunheima." 
27.
Laut und línu,
lysti at kyssa,
en hann útan stǫkk
endlangan sal:
"Hví eru ǫndótt
augu Freyju?
Þykki mér ór augum
eldr of brenna." 
28.
Sat in alsnotra
ambótt fyrir,
er orð of fann
við jǫtuns máli:
"Svaf vætr Freyja
átta nóttum,
svá var hon óðfús
í jǫtunheima." 
29.
Inn kom in arma
jǫtna systir,
hin er brúðfjár
biðja þorði:
"Láttu þér af hǫndum
hringa rauða,
ef þú ǫðlask vill
ástir mínar,
ástir mínar,
alla hylli." 
30.
Þá kvað þat Þrymr,
þursa dróttinn:
"Berið inn hamar
brúði at vígja,
leggið Mjǫllni
í meyjar kné,
vígið okkr saman
Várar hendi." 
31.
Hló Hlórriða
hugr í brjósti,
er harðhugaðr
hamar of þekkði;
Þrym drap hann fyrstan,
þursa dróttin,
ok ætt jǫtuns
alla lamði. 
32.
Drap hann ina ǫldnu
jǫtna systur,
hin er brúðfjár
of beðit hafði;
hon skell um hlaut
fyr skillinga,
en hǫgg hamars
fyr hringa fjǫlð. 
33.
Svá kom Óðins sonr
endr at hamri. 
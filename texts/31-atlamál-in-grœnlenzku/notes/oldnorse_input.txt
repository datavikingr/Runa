1.
Frétt hefir ǫld ófu,
þá er endr of gørðu
seggir samkundu,
sú var nýt fæstum;
œxtu einmæli,
yggr var þeim síðan
ok it sama sonum Gjúka
er váru sannráðnir. 
2.
Skǫp œxtu skjǫldunga,
skylduat feigir,
illa rézk Atla,
átti hann þó hyggju;
felldi stoð stóra,
stríddi sér harðla,
af bragði boð sendi,
at kvæmi brátt mágar. 
3.
Horsk var húsfreyja,
hugði at manviti,
lag heyrði hon orða,
hvat þeir á laun mæltu;
þá var vant vitri,
vildi hon þeim hjálpa,
skyldi um sæ sigla,
en sjálf né komskat. 
4.
Rúnar nam at rísta,
rengdi þær Vingi
- fárs var hann flýtandi -
áðr hann fram seldi;
fóru þá síðan
sendimenn Atla
um fjǫrð Lima,
þar er frœknir bjoggu. 
5.
Ǫlværir urðu
ok elda kyndu,
hugðu vætr véla
er þeir váru komnir;
tóku þeir fórnir
er þeim fríðr sendi,
hengðu á súlu,
hugðut þat varða. 
6.
Kom þá Kostbera,
kvæn var hon Hǫgna,
kona kapps gálig,
ok kvaddi þá báða;
glǫð var ok Glaumvǫr
er Gunnarr átti,
fellskat saðr sviðri,
sýsti um þǫrf gesta. 
7.
Buðu þeir heim Hǫgna,
ef hann þá heldr fœri,
sýn var svipvísi,
ef þeir sín gæði;
hét þá Gunnarr,
ef Hǫgni vildi,
Hǫgni því níttit,
er hinn um réði. 
8.
Báru mjǫð mærar,
margs var alls beini,
fór þar fjǫlð horna,
unz þótti fulldrukkit. 
9.
Hjú gørðu hvílu
sem þeim hœgst þótti;
kennd var Kostbera,
kunni hon skil rúna,
innti orðstafi
at eldi ljósum;
gæta varð hon tungu
í góma báða;
váru svá villtar,
at var vant at ráða. 
10.
Sæing fóru síðan
sína þau Hǫgni;
dreymði dróttláta,
dulði þess vætki,
sagði horsk hilmi,
þegars hon réð vakna: 
11.
"Heiman gørisk þú, Hǫgni,
hyggðu at ráðum,
fár er fullrýninn,
far þú í sinn annat;
réð ek þær rúnar
er reist þín systir,
bjǫrt hefir þér eigi
boðit í sinn þetta. 
12.
Eitt ek mest undrumk
- mákat ek enn hyggja -
hvat þá varð vitri
er skyldi villt rísta,
þvíat svá var á vísat
sem undir væri
bani ykkarr beggja,
ef it brálla kvæmið;
vant er stafs vífi
eða valda aðrir." 
13.
"Allar ro illúðgar
- kvad Hǫgni -
áka ek þess kynni,
vilka ek þess leita
nema launa eigim;
okkr mun gramr gulli
reifa glóðrauðu,
óumk ek aldregi,
þótt vér ógn fregnim." 
14.
"Stopalt munuð ganga,
ef it stundið þangat,
ykkr mun ástkynni
eigi í sinn þetta;
dreymdi mik, Hǫgni,
dyljumk þat eigi,
ganga mun ykkr andæris,
eða ella hræðumk. 
15.
Blæju hugða ek þína
brenna í eldi,
hryti hár logi
hús mín í gǫgnum." 
16.
"Liggja hér línklæði
þau er lítt rœkið,
þau munu brátt brenna
þau er þú blæju sátt." 
17.
"Bjǫrn hugða ek hér inn kominn,
bryti upp stokka,
hristi svá hramma
at vér hrædd yrðim;
munni oss mǫrg hefði,
svá at vér mættim ekki,
þar var ok þrǫmmun
þeygi svá lítil." 
18.
"Veðr mun þar vaxa,
verða ótt snemma,
hvítabjǫrn hugðir,
þar mun hregg austan." 
19.
"Ǫrn hugða ek hér inn fljúga
at endlǫngu húsi,
þat mun oss drjúgt deilask,
dreifði hann oss ǫll blóði,
hugða ek af heitum
at væri hamr Atla." 
20.
"Slátrum sýsliga,
sjám þá roðru,
opt er þat fyr øxnum
er ǫrnu dreymir;
heill er hugr Atla,
hvatki er þik dreymir." 
21.
Lokit því létu,
líðr hver rœða. 
22.
Vǫknuðu vel borin,
var þar sams dœmi,
gættisk þess Glaumvǫr
at væri grand svefna;
... við Gunnar
at fá tvær leiðir. 
23.
"Gǫrvan hugða ek þér gálga,
gengir þú at hanga,
æti þik ormar,
yrða ek þik kvikvan,
gørðisk røk ragna;
ráð þú hvat þat væri. 
24.
"Blóðgan hugða ek mæki
borinn ór serk þínum,
illt er svefn slíkan
at segja nauðmanni;
geir hugða ek standa
í gǫgnum þik miðjan,
emjuðu úlfar
á endum báðum." 
25.
"Rakkar þar renna,
ráðask mjǫk geyja,
opt verðr glaumr hunda
fyr geira flaugun." 
26.
"Á hugða ek hér inn renna
at endilǫngu húsi,
þyti af þjósti,
þeystisk of bekki,
bryti fœtr ykkra
brœðra hér tveggja,
gerðit vatn vægja;
vera mun þat fyr nekkvi. 
27.
Konur hugðak dauðar
koma í nótt hingat,
værit vart búnar,
vildi þik kjósa,
byði þér brálliga
til bekkja sinna;
ek kveð aflima
orðnar þér dísir." 
28.
"Seinat er at segja,
svá er nú ráðit,
forðumka fǫr þó,
alls þó ar fara ætlat;
margt er mjǫk glíkligt
at munim skammæir." 
29.
Litu er lýsti
létusk þeir fúsir
allir upp rísa,
ǫnnur þau lǫttu;
fóru fimm saman,
fleiri til váru
hálfu húskarlar,
hugat var því illa;
Snævarr ok Sólarr,
synir váru þeir Hǫgna,
Orkning þann hétu
er þeim enn fylgði,
blíðr var bǫrr skjaldar,
bróðir hans kvánar. 
30.
Fóru fagrbúnar,
unz þau fjǫrðr skilði,
lǫttu ávallt ljósar,
létuat heldr segjask. 
31.
Glaumvǫr kvað at orði,
er Gunnarr átti,
mælti hon við Vinga
sem henni vert þótti:
"Veitkat ek hvárt verð launið
at vilja ossum;
glœpr er gests kváma,
ef í gørisk nakkvat." 
32.
Sór þá Vingi,
sér réð hann lítt eira:
"Eigi hann jǫtnar,
ef hann at yðr lygi,
gálgi gǫrvallan,
ef hann á grið hygði." 
33.
Bera kvað at orði,
blíð í hug sínum:
"Sigli þér sælir
ok sigr árnið,
fari sem ek fyr mælik,
fæsk eigi því níta." 
34.
Hǫgni svaraði,
hugði gott nánum:
"Huggizk it, horskar,
hvégi er þat gørvisk;
mæla þat margir,
missir þó stórum,
mǫrgum ræðr litlu
hvé verðr leiddr heiman." 
35.
Sásk til síðan,
áðr í sundr hyrfi,
þá hygg ek skǫp skiptu,
skilðusk vegir þeira. 
36.
Róa námu ríki,
rifu kjǫl hálfan,
beystu bakfǫllum,
brugðusk heldr reiðir;
hǫmlur slitnuðu,
háir brotnuðu,
gerðut far festa,
áðr þeir frá hyrfi. 
37.
Litlu ok lengra,
- lok mun ek þess segja -
bœ sá þeir standa
er Buðli átti;
hátt hrikðu grindr
er Hǫgni kníði. 
38.
Orð kvað þá Vingi
þats án væri:
"Farið firr húsi,
flátt er til sœkja,
brátt hefi ek ykkr brennda,
bragðs skuluð hǫggnir;
fagrt bað ek ykkr kvámu,
flátt var þó undir,
ella heðan bíðið,
meðan ek høgg yðr gálga." 
39.
Orð kvað hitt Hǫgni
- hugði lítt vægja -
varr at véttugi,
er varð at reyna:
"Hirða þú oss hræða,
hafðu þat fram sjaldan,
ef þú eykr orði,
illt mundu þér lengja." 
40.
Hrundu þeir Vinga
ok í hel drápu,
exar at lǫgðu,
meðan í ǫnd hiksti. 
41.
Flykkðusk þeir Atli
ok fóru í brynjur,
gengu svá gǫrvir
at var garðr milli;
urpusk á orðum
allir senn reiðir:
"Fyrr várum fullráða
at firra yðr lífi." 
42.
"Á sér þat illa,
ef hǫfðuð áðr ráðit,
en eruð óbúnir,
ok hǫfum einn felldan,
lamðan til heljar,
liðs var sá yðars." 
43.
Óðir þá urðu
er þat orð heyrðu,
forðuðu fingrum
ok fengu í snœri,
skutu skarpliga
ok skjǫldum hlífðusk. 
44.
Inn kom þá annspilli,
hvat úti drýgðu
hátt fyr hǫllu,
heyrðu þræl segja. 
45.
Ǫtul var þá Guðrún,
er hon ekka heyrði,
hlaðin hálsmenjum,
hreytti hon þeim gervǫllum,
sløngði svá silfri
at í sundr hrutu baugar. 
46.
Út gekk hon síðan,
yppðit lítt hurðum,
fóra fælt þeygi
ok fagnaði komnum,
hvarf til Niflunga,
sú var hinzt kveðja,
fylgði saðr slíku,
sagði hon mun fleira: 
47.
"Leitaða ek í líkna
at letja ykkr heiman,
skǫpum viðr manngi,
ok skuluð þó hér komnir."
Mælti af manviti
ef myndu sættask;
ekki at reðusk,
allir ní kváðu. 
48.
Sá þá sælborin
at þeir sárt léku,
hugði á harðræði
ok hrauzk ór skikkju;
nøkðan tók hon mæki
ok niðja fjǫr varði,
hœg varat hjaldri
hvars hon hendr festi. 
49.
Dóttir lét Gjúka
drengi tvá hníga,
bróður hjó hon Atla,
bera varð þann síðan,
skapði hon svá skœru,
skelldi fót undan. 
50.
Annan réð hon hǫggva,
svá at sá upp reisat,
í helju hon þann hafði,
þeygi henni hendr skulfu. 
51.
Þjǫrku þar gørðu,
þeiri var við brugðit,
þat brá of allt annat,
er unnu bǫrn Gjúka;
svá kváðu Niflunga,
meðan sjálfir lifðu,
skapa sókn sverðum,
slítask af brynjur,
hǫggva svá hjálma
sem þeim hugr dygði. 
52.
Morgin mest vágu,
unz miðjan dag líddi,
óttu alla
ok ǫndurðan dag;
fyrr var fullvegit,
flóði vǫllr blóði,
átján áðr fellu,
efri þeir urðu,
Beru tveir sveinar
ok bróðir hennar. 
53.
Rǫskr tók at rœða,
þótt hann reiðr væri:
"Illt er um litask,
yðr er þat kenna;
várum þrír tigir,
þegnar vígligir,
eptir lifum ellifu,
ór er þar brunnit. 
54.
Brœðr várum fimm
er Buðla misstum,
hefir nú Hel hálfa,
en hǫggnir tveir liggja. 
55.
Mægð gat ek mikla,
mákak því leyna,
konu váliga,
knáka ek þess njóta;
hljótt áttum sjaldan,
síz komt í hendr ossar,
firrðan mik frændum,
fé opt svikinn,
senduð systur Helju,
slíks ek mest kennumk." 
56.
"Getr þú þess, Atli,
gerðir svá fyrri,
móður tókt mína
ok myrðir til hnossa,
svinna systrungu
sveltir þú í helli;
hlœgligt mér þat þykkir
er þú þinn harm tínir,
goðum ek þat þakka
er þér gengsk illa." 
57.
"Eggja ek yðr, jarlar,
auka harm stóran
vífs ins vegliga,
vilja ek þat líta;
kostið svá keppa
at kløkkvi Guðrún;
sjá ek þat mættak
at hon sér né ynðit. 
58.
Takið ér Hǫgna
ok hyldið með knífi,
skerið ór hjarta,
skuluð þess gǫrvir;
Gunnar grimmúðgan
á gálga festið,
bellið því bragði,
bjóðið til ormum." 
59.
"Gør sem til lystir,
glaðr munk þess bíða,
rǫskr munk þér reynask,
reynt hefi ek fyrr brattara;
hǫfðuð hnekking,
meðan heilir várum,
nú erum svá sárir
at þá mátt sjálfr valda." 
60.
Beiti þat mælti
- bryti var hann Atla:
"Tǫku vér Hjalla
en Hǫgna forðum;
hǫggvum vér hálft yrkjan,
hann er skapdauði,
lifira svá lengi,
lǫskr mun hann æ heitinn." 
61.
Hræddr var hvergætir,
helta in lengr rúmi,
kunni klekkr verða,
kleif í rá hverja;
vesall lézk vígs þeira,
er skyldi váss gjalda,
ok sinn dag dapran
at deyja frá svínum,
allri ørkostu
er hann áðr hafði. 
62.
Tóku þeir brás Buðla
ok brugðu til knífi,
œpði illþræli
áðr odds kenndi;
tóm lézk at eiga
teðja vel garða,
vinna it vergasta,
ef hann við rétti;
feginn lézk þó Hjalli
at hann fjǫr þægi. 
63.
Gættisk þess Hǫgni
- gerva svá færi -
at árna ánauðgum
at undan gengi:
"Fyrir kveð ek mér minna
at fremja leik þenna,
hví mynim hér vilja
heyra á þá skræktun?" 
64.
Þrifu þeir þjóðgóðan,
þá var kostr engi
rekkum rakklátum
ráð enn lengr dvelja;
hló þá Hǫgni,
heyrðu dagmegir,
keppa hann svá kunni,
kvǫl hann vel þolði. 
65.
Harpu tók Gunnarr,
hrœrði ilkvistum,
slá hann svá kunni
at snótir grétu;
klukku þeir karlar
er kunnu gǫrst heyra,
ríkri ráð sagði,
raptar sundr brustu. 
66.
Dó þá dýrir,
dags var heldr snemma,
létu þeir á lesti
lifa íþrótta. 
67.
Stórr þóttisk Atli,
sté hann um þá báða,
horskri harm sagði
ok réð heldr at bregða:
"Morginn er nú, Guðrún,
misst hefir þú þér hollra,
sums ertu sjálfskapa
at hafi svá gengit." 
68.
"Feginn ertu, Atli,
ferr þú víg lýsa,
á munu þér iðrar,
ef þú allt reynir;
sú mun erfð eptir,
ek kann þér segja:
Ills gengsk þér aldri
nema ek ok deyja." 
69.
"Kannka ek slíks synja,
sé ek til ráð annat
hálfu hógligra,
hǫfnum opt góðu:
Mani mun ek þik hugga,
mætum ágætum,
silfri snæhvítu
sem þú sjálf vilir." 
70.
"Ón er þess engi,
ek vil því níta,
sleit ek þá sáttir
er váru sakar minni;
afkár ek áðr þóttak,
á mun nú gœða,
hræfða ek um hotvetna,
meðan Hǫgni lifði. 
71.
Alin vit upp várum
í einu húsi,
lékum leik margan
ok í lundi óxum,
gœddi okkr Grímhildr
gulli ok hálsmenjum;
bana mundu mér brœðra
bœta aldregi,
né vinna þess ekki
at mér vel þykki. 
72.
Kostum drepr kvenna
karla ofríki,
í kné gengr hnefi
ef kvistir þverra;
tré tekr at hníga
ef høggr tág undan;
nú máttu einn, Atli,
ǫllu hér ráða." 
73.
Gnótt var grunnýðgi,
er gramr því trúði,
sýn var sveipvísi,
ef hann sín gæði;
krǫpp var þá Guðrún,
kunni um hug mæla,
létt hon sér gerði,
lék hon tveim skjǫldum. 
74.
Œxti hon ǫldrykkjur
at erfa brœðr sína,
samr lézk ok Atli
at sína gørva. 
75.
Lokit því létu,
lagat var drykkju,
sú var samkunda
við svǫrfun ofmikla;
strǫng var stórhuguð,
stríddi hon ætt Buðla,
vildi hon ver sínum
vinna ofrhefndir. 
76.
Lokkaði hon litla
ok lagði við stokki,
glúpnuðu grimmir
ok grétu þeygi,
fóru í faðm móður,
fréttu hvat þá skyldi. 
77.
"Spyrið lítt eptir,
spilla ætla ek báðum,
lyst várumk þess lengi
at lyfja ykkr elli."
"Blótt sem vilt bǫrnum,
bannar þat manngi,
skǫmm mun ró reiði,
ef þú reynir gerva." 
78.
Brá þá barnœsku
brœðra in kappsvinna,
skiptit skapliga,
skar hon á háls báða.
Enn frétti Atli
hvert farnir væri
sveinar hans leika,
er hann sá þá hvergi. 
79.
"Yfir ráðumk ganga
Atla til segja,
dylja munk þik eigi,
dóttir Grímhildar;
glaða mun þik minnst, Atli,
ef þú gerva reynir,
vakðir vá mikla,
er þú vátt brœðr mína. 
80.
Svaf ek mjǫk sjaldan,
síðans þeir fellu,
hét ek þér hǫrðu,
hefi ek þik nú minntan;
morgin mér sagðir,
man ek enn þann gerva,
nú er ok aptann,
átt þú slíkt at frétta. 
81.
Maga hefir þú þinna
misst sem þú sízt skyldir,
hausa veizt þú þeira
hafða at ǫlskálum,
drýgða ek þér svá drykkju,
dreyra blett ek þeira. 
82.
Tók ek þeira hjǫrtu
ok á teini steikðak,
selda ek þér síðan,
sagðak at kálfs væri;
einn þú því ollir,
ekki réttu leifa,
tǫggtu tíðliga,
trúðir vel jǫxlum. 
83.
Barna veiztu þinna,
biðr sér fár verra,
hlut veld ek mínum,
hœlumk þó ekki." 
84.
"Grimm vartu, Guðrún,
er þú gera svá máttir,
barna þinna blóði
at blanda mér drykkju;
snýtt hefir þú sifjungum,
sem þú sízt skyldir,
mér lætr þú ok sjálfum
millum ills lítit." 
85.
"Vili mér enn væri
at vega þik sjálfan,
fátt er fullilla
farit við gram slíkan;
drýgt þú fyrr hafðir
þat er menn dœmi vissut til,
heimsku, harðræðis
í heimi þessum;
nú hefir þú enn aukit
þat er nú áðan frágum,
greipt glœp stóran,
gert hefir þú þitt erfi." 
86.
"Brennd mundu á báli
ok barið grjóti áðr,
þá hefir þú árnat
þatstu æ beiðisk."
"Seg þér slíkar
sorgir ár morgin,
fríðra vil ek dauða
fara í ljós annat." 
87.
Sátu samtýnis,
sendusk fárhugi,
hendusk heiptyrði,
hvártki sér unði;
heipt óx Hniflungi,
hugði á stórræði,
gat fyr Guðrúnu
at hann væri grimmr Atla. 
88.
Kómu í hug henni
Hǫgna viðfarar,
talði happ honum,
ef hann hefnt ynni;
veginn var þá Atli,
var þess skammt bíða,
sonr vá Hǫgna
ok sjálf Guðrún. 
89.
Rǫskr tók at rœða,
rakðisk ór svefni,
kenndi brátt benja,
banns kvað hann þǫrf ønga:
"Segið it sannasta,
hverr vá son Buðla?
Emka ek lítt leikinn,
lífs tel ek vón ønga." 
90.
"Dylja mun þik eigi
dóttir Grímhildar,
látumk því valda,
er líðr þína ævi,
en sumu sonr Hǫgna,
er þik sár mœða." 
91.
"Vaðit hefir þú at vígi,
þótt værit skaplikt,
illt er vin véla,
þanns þér vel trúir;
beiddr fór ek heiman
at biðja þín, Guðrún. 
92.
Leyfð vartu ekkja,
létu stórráða,
varða ván lygi
er vér of reyndum;
fórtu heim hingat,
fylgði oss herr manna,
allt var ítarligt
um órar ferðir. 
93.
Margs var alls sómi
manna tíginna,
naut váru œrin,
nutum af stórum,
þar var fjǫlð fjár,
fengu til margir. 
94.
Mund galt ek mærri,
meiðma fjǫlð þiggja,
þræla þrjá tigu,
þýjar sjau góðar,
sœmð var at slíku,
silfr var þó meira. 
95.
Léztu þér allt þykkja
sem ekki væri,
meðan lǫnd þau lágu,
er mér leifði Buðli,
gróftu svá undir,
gerðit hlut þiggja;
sværu léztu þína
sitja opt grátna,
fannka ek í hug heilum
hjóna vætr síðan." 
96.
"Lýgr þú nú, Atli,
þótt ek þat lítt rekja,
heldr var ek hœg sjaldan,
hóftu þó stórum;
bǫrðuzk ér brœðr ungir,
bárusk róg milli,
hálft gekk til heljar
ór húsi þínu,
hrolldi hotvetna
þat er til hags skyldi. 
97.
Þrjú várum systkin,
þóttum óvægin,
fórum af landi,
fylgðum Sigurði;
skæva vér létum,
skipi hvert várt stýrði,
ǫrkuðum at auðnu,
unz vér austr kvómum. 
98.
Konung drápum fyrstan,
kurum land þaðra,
hersar oss á hǫnd gengu,
hræzlu þat vissi;
vágum ór skógi
þanns vildum syknan,
settum þann sælan
er sér né áttit. 
99.
Dauðr varð inn húnski,
drap þá brátt kosti,
strangt var angr ungri
ekkju nafn hljóta;
kvǫl þótti kvikri
at koma í hús Atla,
átti áðr kappi,
illr var sá missir. 
100.
Komtaðu af því þingi
er vér þat frægim,
at þú sǫk sóttir
né slekðir aðra;
vildir ávallt vægja
en vætki halda,
kyrrt um því láta,
101.
"Lýgr þú nú, Guðrún!
lítt mun við bœtask
hluti hvárigra,
hǫfum ǫll skarðan;
gørðu nú, Guðrún,
af gœzku þinni
okkr til ágætis,
er mik út hefja." 
102.
"Knǫrr mun ek kaupa
ok kistu steinda,
vexa vel blæju
at verja þitt líki,
hyggja á þǫrf hverja
sem vit holl værim." 
103.
Nár varð þá Atli,
niðjum stríð œxti,
efndi ítrborin
allt þats réð heita;
fróð vildi Gudrún
fara sér at spilla,
urðu dvǫl dœgra,
dó hon í sinn annat. 
104.
Sæll er hverr síðan,
er slíkt getr fœða
jóð at afreki
sems ól Gjúki;
lifa mun þat eptir
á landi hverju
þeira þrámæli,
hvargi er þjóð heyrir. 
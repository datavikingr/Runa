1.
Ár valtívar
veiðar námu
ok sumblsamir,
áðr saðir yrði;
hristu teina
ok á hlaut sá,
fundu þeir at Ægis
ørkost hvera. 
2.
Sat bergbúi
barnteitr fyrir
mjǫk glíkr megi
Miskorblinda;
leit í augu
Yggs barn í þrá:
"Þú skalt ásum
oft sumbl gøra." 
3.
Ǫnn fekk jǫtni
orðbæginn halr,
hugði at hefndum
hann næst við goð;
bað hann Sifjar ver
sér fœra hver,
"þanns ek ǫllum ǫl
yðr of heita." 
4.
Né þat máttu
mærir tívar
ok ginnregin
of geta hvergi,
unz af tryggðum
Týr Hlórriða
ástráð mikit
einum sagði: 
5.
"Býr fyr austan
Élivága
hundvíss Hymir
at himins enda;
á minn faðir
móðugr ketil,
rúmbrugðinn hver,
rastar djúpan." 
6.
"Veiztu, ef þiggjum
þann lǫgvelli?"
"Ef, vinr, vélar
vit gørvum til." 
7.
Fóru drjúgum
dag þann fram
Ásgarði frá,
unz til Egils kvómu;
hirði hann hafra
horngǫfgasta,
hurfu at hǫllu,
er Hymir átti. 
8.
Mǫgr fann ǫmmu
mjǫk leiða sér,
hafði hǫfða
hundruð níu,
en ǫnnur gekk
algullin fram
brúnhvít bera
bjórveig syni: 
9.
"Áttniðr jǫtna,
ek viljak ykkr
hugfulla tvá
und hvera setja;
er minn frí
mǫrgu sinni
gløggr við gesti,
gǫrr ills hugar." 
10.
En váskapaðr
varð síðbúinn
harðráðr Hymir
heim af veiðum;
gekk inn í sal,
glumðu jǫklar,
var karls er kom,
kinnskógr frørinn. 
11.
"Ver þú heill, Hymir,
í hugum góðum!
Nú er sonr kominn
til sala þinna,
sá er vit vættum
af vegi lǫngum.
Fylgir honum
Hróðrs andskoti,
vinr verliða,
Véurr heitir sá. 
12.
Sé þú hvar sitja
und salar gafli,
svá forða sér,
stendr súl fyrir."
Sundr stǫkk súla
fyr sjón jǫtuns,
en áðr í tvau
áss brotnaði. 
13.
Stukku átta,
en einn af þeim,
hverr harðsleginn,
heill af þolli.
Fram gengu þeir,
en forn jǫtunn
sjónum leiddi
sinn andskota. 
14.
Sagðit honum
hugr vel, þá er hann sá
gýgjar grœti
á óolf kominn.
þar váru þjórar
þrír of teknir,
bað senn jǫtunn
sjóða ganga. 
15.
Hvern létu þeir
hǫfði skemmra
ok á seyði
síðan báru.
Át Sifjar verr,
áðr sofa gengi,
einn með ǫllu
øxn tvá Hymis. 
16.
Þótti hárum
Hrungnis spjalla
verðr Hlórriða
vel fullmikill.
"Munum at aptni
ǫðrum verða
við veiðimat
vér þrír lifa." 
17.
Véurr kvazk vilja
á vág róa,
ef ballr jǫtunn
beitur gæfi.
"Hverf þú til hjarðar,
ef þú hug trúir,
brjótr berg-Dana,
beitur sœkja. 
18.
Þess vænti ek
at þér myni
ǫgn af oxa
auðfeng vera."
Sveinn sýsliga
sveif til skógar,
þar er uxi stóð
alsvartr fyrir. 
19.
Braut af þjóri
þurs ráðbani
hátún ofan
horna tveggja.
"Verk þykkja þín
verri myklu
kjóla valdi
en þú kyrr sitir." 
20.
Bað hlunngota
hafra dróttinn
áttrunn apa
útarr fœra;
en sá jǫtunn
sína talði
lítla fýsi
at róa lengra. 
21.
Dró mærr Hymir
móðugr hvali
einn á ǫngli
upp senn tvá,
en aptr í skut
Óðni sifjaðr
Véurr við vélar
vað gerði sér. 
22.
Egndi á ǫngul
sá er ǫldum bergr,
orms einbani
uxa hǫfði;
gein við agni
sú er goð fjá
umgjǫrð neðan
allra landa. 
23.
Dró djarfliga
dáðrakkr Þórr
orm eitrfán
upp at borði,
hamri kníði
háfjall skarar
ofljótt ofan
úlfs hnitbróður. 
24.
Hraungálkn hlumðu
en hǫlkn þutu,
fór in forna
fold ǫll saman,
søkkðisk síðan
sá fiskr í mar. 
25.
Óteitr jǫtunn,
er þeir aptr reru,
svá at ár Hymir
ekki mælti,
veifði hann rœði
veðrs annars til. 
26.
"Mundu of vinna
verk hálft við mik,
at þú heim hvali
haf til bœjar
eða flotbrúsa
festir okkarn?" 
27.
Gekk Hlórriði,
greip á stafni,
vatt með austri
upp lǫgfáki
einn með árum
ok með austskotu,
bar hann til bœjar
brimsvín jǫtuns,
ok holtriða
hver í gegnum. 
28.
Ok enn jǫtunn
um afrendi,
þrágirni vanr,
við Þór sennti,
kvaðat mann ramman,
þótt róa kynni
krǫfturligan,
nema kálk bryti. 
29.
En Hlórriði,
er at hǫndum kom,
brátt lét bresta
brattstein gleri;
sló hann sitjandi
súlur í gǫgnum,
báru þó heilan
fyr Hymi síðan. 
30.
Unz þat in fríða
frilla kenndi
ástráð mikit
eitt er vissi:
"Drep við haus Hymis,
hann er harðari,
kostmóðs jǫtuns,
kálki hverjum." 
31.
Harðr reis á kné
hafra dróttinn,
fœrðisk allra
í ásmegin;
heill var karli
hjálmstofn ofan,
en vínferill
valr rifnaði. 
32.
"Mǫrg veit ek mæti
mér gengin frá,
er ek kálki sé
ýr knjám hrundit"
karl orð um kvað
"knákat ek segja
aptr ævagi,
þú ert, ǫlðr, of heitt. 
33.
Þat er til kostar,
ef koma mættið
út ór óru
ǫlkjól hofi."
Týr leitaði
tysvar hrœra;
stóð at hváru
hverr kyrr fyrir. 
34.
Faðir Móða
fekk á þremi
ok í gegnum steig
gólf niðr í sal;
hóf sér á hǫfuð upp
hver Sifjar verr,
en á hælum
hringar skullu. 
35.
Fórut lengi,
áðr líta nam
aptr Óðins sonr
einu sinni;
sá hann ór hreysum
með Hymi austan
fólkdrótt fara
fjǫlhǫfðaða. 
36.
Hóf hann sér af herðum
hver standanda,
veifði hann Mjǫllni
morðgjǫrnum fram,
ok hraunhvala
hann alla drap. 
37.
Fórut lengi,
áðr liggja nam
hafr Hlórriða
halfdauðr fyrir;
var skær skǫkuls
skakkr á banni,
en því inn lævísi
Loki um olli. 
38.
En ér heyrt hafið
hverr kann um þat
goðmálugra
gørr at skilja
hver af hraunbúa
hann laun um fekk,
er hann bæði galt
bǫrn sín fyrir. 
39.
Þróttǫflugr kom
á þing goða
ok hafði hver
þanns Hymir átti,
en véar hverjan
vel skulu drekka
ǫlðr at Ægis
eitt hǫrmeitið. 
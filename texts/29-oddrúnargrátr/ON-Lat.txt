Heiðrekr hét konungr. 
Dóttir hans hét Borgný. 
Vilmundr hét sá er var friðill hennar. 
Hon mátti eigi fœða bǫrn, 
áðr til kom Oddrún, Atla systir. 
Hon hafði verit unnusta Gunnars Gjúkasonar. 
Um þessa sǫgu er hér kveðit: 

1.
Heyrða ek segja
í sǫgum fornum
hvé mær um kom
til Mornalands;
engi mátti
fyr jǫrð ofan
Heiðreks dóttur
hjálpir vinna. 

2.
Þat frá Oddrún
Atla systir
at sú mær hafði
miklar sóttir;
brá hon af stalli
stjórnbitluðum
ok á svartan
sǫðul of lagði. 

3.
Lét hon mar fara
moldveg sléttan,
unz at hári kom
hǫll standandi,
ok hon inn um gekk
endlangan sal,
svipti hon sǫðli
af svǫngum jó,
ok hon þat orða
alls fyrst of kvað: 

4.
"Hvat er frægst
á foldu,
eða hvat er hlézt
Húnalands?"
"Hér liggr Borgný
of borin verkjum,
vina þín, Oddrún,
vittu ef þú hjálpir." 

5.
"Hverr hefir vísir
vamms of leitat?
Hví eru Borgnýjar
bráðar sóttir?" 

6.
"Vilmundr heitir
vinr haukstalda,
hann varði mey
varmri blæju
fimm vetr alla,
svá hon sinn fǫður leyndi." 

7.
Þær hykk mæltu
þvígit fleira,
gekk mild fyr kné
meyju at sitja;
ríkt gól Oddrún,
rammt gól Oddrún,
bitra galdra
at Borgnýju. 

8.
Knátti mær ok mǫgr
moldveg sporna,
bǫrn þau in blíðu
við bana Hǫgna;
þat nam at mæla
mær fjǫrsjúka,
svá at hon ekki kvað
orð it fyrra: 

9.
"Svá hjalpi þér
hollar véttir,
Frigg ok Freyja
ok fleiri goð,
sem þú feldir mér
fár af hǫndum." 

10.
"Hnékat ek af því
til hjálpar þér
at þú værir þess
verð aldregi;
hét ek ok efndak,
er ek hinig mælta,
at ek hvívetna
hjálpa skyldak,
þá er ǫðlingar
arfi skiptu." 

11.
Þá nam at setjask
sorgmóð kona
at telja bǫl
af trega stórum:

12.
"Var ek upp alin
í jǫfra sal,
flestr fagnaði,
at fira ráði.
Unða ek aldri
ok eign fǫður
fimm vetr eina,
svá at minn faðir lifði.

13.
Þat nam at mæla
mál ið efsta
sjá móðr konungr,
áðr hann sylti:
mik bað hann gœða
gulli rauðu
ok suðr gefa
syni Grímhildar.

14.
Kvaða hann ina œðri
alna mundu
mey í heimi,
nema mjǫtuðr spillti."

15.
"Ær ertu, Oddrún,
ok ørvita,
er þú mér af fári
flest orð of kvað,
en ek fylgðak þér
á fjǫrgynju,
sem vit brœðrum tveim
of bornar værim."

16.
"Man ek hvat þú
mæltir enn um aptan,
þá er ek Gunnari
gerðak drekku;
slíks dœmi kvaðattu
síðan myndu
meyja verða
nema mér einni. 

17.
Brynhildr í búri
borða rakði,
hafði hon lýði
ok lǫnd um sik;
jǫrð dúsaði
ok upphiminn,
þá er bani Fáfnis
borg um þátti. 

18.
Þá var víg vegit
vǫlsku sverði
ok borg brotin
sú er Brynhildr átti;
vara langt af því
heldr válítit,
unz þær vélar
vissi allar. 

19.
Þess lét hon harðar
hefndir verða,
svá at vér ǫll hǫfum
œrnar raunir;
þat mun á hǫlða
hvert land fara,
er hon lét sveltask
at Sigurði. 

20.
En ek Gunnari
gatk at unna,
bauga deili,
sem Brynhildr skyldi.
Enn hann Brynhildi
bað hjálm geta,
hana kvað hann óskmey
verða skyldu. 

21.
Buðu þeir árla
bauga rauða
ok brœðr mínum
bœtr ósmár;
bauð hann enn við mér
bú fimmtán,
hliðfarm Grana,
ef hann hafa vildi. 

22.
En Atli kvazk
eigi vilja
mund aldregi
at megi Gjúka;
þeygi vit máttum
við munum vinna,
nema ek helt hǫfði
við hringbrota. 

23.
Mæltu margir
mínir niðjar,
kváðusk okkr hafa
orðit bæði;
en mik Atli kvað
eigi myndu
lýti ráða
né lǫst gøra. 

24.
En slíks skyli
synja aldri
maðr fyr annan,
þar er munuð deilir. 

25.
Sendi Atli
áru sína
um myrkvan við
mín at freista;
ok þeir kvómu
þar er þeir koma né skyldut,
þá er breiddum vit
blæju eina. 

26.
Buðum vit þegnum
bauga rauða,
at þeir eigi til
Atla segði,
en þeir óliga
Atla sǫgðu
ok hvatliga
heim skunduðu. 

27.
En þeir Guðrúnu
gǫrla leyndu,
þvíat hon heldr vita
halfu skyldi. 

28.
Hlymr var at heyra
hófgullinna,
þá er í garð riðu
Gjúka arfar;
þeir ór Hǫgna
hjarta skáru,
en i ormgarð
annan lǫgðu. 

29.
Var ek enn farin
einu sinni
til Geirmundar
gørva drykkju;
nam horskr konungr
hǫrpu sveigja,
því at hann hugði mik
til hjálpar sér,
kynríkr konungr,
of koma mundu. 

30.
Nam ek at heyra
ór Hléseyju
hvé þar af stríðum
strengir mæltu;
bað ek ambáttir
búnar verða,
vilda ek fylkis
fjǫrvi bjarga. 

31.
Létum fljóta
far sund yfir,
unz ek alla sák
Atla garða. 

32.
Þá kom in arma
út skævandi
móðir Atla,
- hon skyli morna -
ok Gunnari
gróf til hjarta,
svá at ek máttigak
mærum bjarga. 

33.
Opt undrumk þat
hví ek eptir mák,
linnvengis Bil,
lífi halda,
er ek ógnhvǫtum
unna þóttumk
sverða deili
sem sjálfri mér. 

34.
Saztu ok hlýddir,
meðan ek sagðak þér
mǫrg ill of skǫp
mín ok þeira;
maðr hverr lifir
at munum sínum."
Nú er um genginn
grátr Oddrúnar." 
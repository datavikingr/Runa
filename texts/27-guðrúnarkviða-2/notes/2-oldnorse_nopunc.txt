Gunnarr ok Hǫgni tóku þá gullit allt Fáfnis arf 
Ófriðr var þá í milli Gjúkunga ok Atla 
Kenndi hann Gjúkungum vǫld um andlát Brynhildar 
Þat var til sætta at þeir skyldu gipta honum Guðrúnu 
ok gáfu henni óminnisveig at drekka áðr 
hon játti at gitask Atla 
Synir Atla váru þeir Erpr ok Eitill 
en Svanhildr var Sigurðar dóttir ok Guðrúnar 
Atli konungr bauð heim Gunnari ok Hǫgna 
ok sendi Vinga eða Knéfrøð 
Guðrún vissi vélar ok sendi með rúnum orð 
at þeir skyldu eigi koma 
ok til jartegna sendi 
hon Hǫgna hringinn Andvaranaut 
ok knýtti í vargshár 
Gunnarr hafði beðit Oddrúnar 
systur Atla ok gat eigi 
Þá fekk hann Glaumvarar 
en Hǫgni átti Kostberu 
Þeira synir váru þeir Sólarr 
ok Snævarr ok Gjúki 
En er Gjúkungar kómu til Atla 
þá bað Guðrún sonu sína 
at þeir bæði Gjúkungum lífs 
en þeir vildu eigi 
Hjarta var skorit ór Hǫgna 
en Gunnarr settr í ormgarð 
Hann sló hǫrpu ok svæfði ormana 
en naðra stakk hann til lifrar 
Þjóðrekr konungr var með Atla 
ok hafði þar látit flesta alla menn sína 
Þjóðrekr ok Guðrún kærðu harma sín á milli 
Hon sagði honum ok kvað 
1
Mær var ek meyja
móðir mik fœddi
bjǫrt í búri
unna ek vel brœðrum
unz mik Gjúki
gulli reifði
gulli reifði
gaf Sigurði 
2
Svá var Sigurðr
of sonum Gjúka
sem væri grœnn laukr
ór grasi vaxinn
eða hjǫrtr hábeinn
um hvǫssum dýrum
eða gull glóðrautt
af grá silfri 
3
Unz mér fyrmunðu
mínir brœðr
at ek ætta ver
ǫllum fremra
sofa þeir né máttut
né of sakar dœma
áðr þeir Sigurð
svelta létu 
4
Grani rann at þingi
gnýr var at heyra
en þá Sigurðr
sjálfr eigi kom
ǫll váru sǫðuldýr
sveita stokkin
ok of vanið vási
und vegǫndum 
5
Gekk ek grátandi
við Grana rœða
úrughlýra
jó frá ek spjalla
hnipnaði Grani þá
drap í gras hǫfði
jór þat vissi
eigendr né lifðut 
6
Lengi hvarfaðak
lengi hugir deildusk
áðr ek of frægak
fólkvǫrð at gram 
7
Hnipnaði Gunnarr
sagði mér Hǫgni
frá Sigurðar
sárum dauða
Liggr of hǫggvinn
fyr handan ver
Gothorms bani
of gefinn úlfum 
8
Líttu þar Sigurð
á suðrvega
þá heyrir þú
hrafna gjalla
ǫrnu gjalla
æzli fegna
varga þjóta
of veri þínum 
9
Hví þú mér Hǫgni
harma slíka
viljalaussi
vill of segja
Þitt skyli hjarta
hrafnar slíta
við lǫnd yfir
en þú vitir manna 
10
Svaraði Hǫgni
sinni einu
trauðr góðs hugar
af trega stórum
Þess áttu Guðrún
grœti at fleiri
at hjarta mitt
hrafnar slíti 
11
Hvarf ek ein þaðan
annspilli frá
á við lesa
varga leifar
gerðiga ek hjúfra
né hǫndum slá
né kveina um
sem konur aðrar
þá er sat soltin
of Sigurði 
12
Nótt þótti mér
niðmyrkr vera
er ek sárla satk
yfir Sigurði
úlfar þóttumk
ǫllu betri
ef þeir léti mik
lífi týna
eða brenndi mik
sem birkinn við 
13
Fór ek af fjalli
fimm dœgr talið
unz ek hǫll Hálfs
háva þekkðak 
14
Sat ek með Þóru
sjau misseri
dœtr Hákonar
í Danmǫrku
hon mér at gamni
gullbókaði
sali suðrœna
ok svani danska 
15
Hǫfðu vit á skriptum
þat er skatar léku
ok á hannyrðum
hilmis þegna
randir rauðar
rekka Húna
hjǫrdrótt hjalmdrótt
hilmis fylgju 
16
Skip Sigmundar
skriðu frá landi
gylltar grímur
grafnir stafnar
byrðu vit á borða
þat er þeir bǫrðusk
Sigarr ok Siggeirr
suðr á Fjóni 
17
Þá frá Grimhildr
gotnesk kona
hvat ek væra
hyggjuð 
hon brá borða
ok buri heimti
þrágjarnliga
þess at spyrja
hverr vildi son
systur bœta
eða ver veginn
vildi gjalda 
18
Gerr lézk Gunnarr
gull at bjóða
sakar at bœta
ok it sama Hǫgni
hon frétti at því
hverr fara vildi
vigg at sǫðla
vagn at beita
hesti ríða
hauki fleygja
ǫrum at skjóta
af ýboga 
19
Valdarr Dǫnum
með Jarizleifi
Eymóðr þriði
með Jarizskári
inn gengu þá
jǫfrum líkir
Langbarðs liðar
hǫfðu loða rauða
stuttar brynjur
steypða hjalma
skálmum girðir
hǫfðu skarar jarpar 
20
Hverr vildi mér
hnossir velja
hnossir velja
ok hugat mæla
ef þeir mætti mér
margra súta
tryggðir vinna
né ek trúa gerða 
21
Fœrði mér Grímhildr
full at drekka
svalt ok sárligt
né ek sakar munðak
þat var um aukit
jarðar magni
svalkǫldum sæ
ok sonar dreyra 
22
Váru í horni
hvers kyns stafir
ristnir ok roðnir
 ráða ek né máttak 
lyngfiskr langr
lands Haddingja
ax óskorit
innleið dýra 
23
Váru þeim bjóri
bǫl mǫrg saman
urt alls viðar
ok akarn brunnin
umdǫgg arins
iðrar blótnar
svíns lifr soðin
því at hon sakar deyfði 
24
En þá gleymðu
er getit hǫfðu
ǫll jǫfurs
jórbjúg í sal
kvómu konungar
fyr kné þrennir
áðr hon sjálfa mik
sótti at máli 
25
Gef ek þér Guðrún
gull at þiggja
fjǫlð alls fjár
at þinn fǫður dauðan
hringa rauða
Hlǫðvés sali
ársal allan
at jǫfur fallinn 
26
húnskar meyjar
þær er hlaða spjǫldum
ok gøra gull fagrt
svá at þér gaman þykki
ein skaltu ráða
auði Buðla
gulli gǫfguð
ok gefin Atla 
27
Vilk eigi ek
með veri ganga
né Brynhildar
bróður eiga
samir eigi mér
við son Buðla
ætt at auka
né una lífi 
28
Hirðaðu hǫlðum
heiptir gjalda
þvíat vér hǫfum
valdit fyrri
svá skaltu láta
sem þeir lifi báðir
Sigurðr ok Sigmundr
ef þú sonu fœðir 
29
Máka ek Grímhildr
glaumi bella
né vígrisins
vánir telja
síz Sigurðar
sárla drukku
hrægífr huginn
hjartblóð saman 
30
Þann hefi ek allra
ættgǫfgastan
fylki fundit
ok framast nekkvi
hann skaltu eiga
unz þik aldr viðr
verlaus vera
nema þú vilir þenna 
31
Hirða þú bjóða
bǫlvafullar
þrágjarnliga
þær kindir mér
Hann mun Gunnar
grandi beita
ok ór Hǫgna
hjarta slíta
Munkat ek létta
áðr lífshvatan
eggleiks hvǫtuð
aldri næmik 
32
Grátandi Grímhildr
greip við orði
er burum sínum
bǫlva vætti
ok mǫgum sínum
meina stórra 
33
Lǫnd gef ek enn þér
lýða sinni
Vinbjǫrg Valbjǫrg
ef þú vill þiggja
eigðu um aldr þat
ok uni dóttir 
34
Þann mun ek kjósa
af konungum
ok þó af niðjum
nauðig hafa
verðr eigi mér
verr at ynði
né bǫl brœðra
at bura skjóli 
35
Senn var á hesti
hverr drengr litinn
en víf valnesk
hafið í vagna
vér sjau daga
svalt land riðum
en aðra sjau
unnir kníðum
en ina þriðju sjau
þurrt land stigum 
36
Þar hliðverðir
hárar borgar
grind upp luku
áðr í garð riðum 
37
Vakði mik Atli
en ek vera þóttumsk
full ills hugar
at frændr dauða 
38
Svá mik nýliga
nornir vekja
 vílsinnis spá
vildi at ek réða 
hugða ek þik Guðrún
Gjúka dóttir
læblǫndnum hjǫr
leggja mik í gǫgnum 
39
Þat er fyr eldi
er járn dreyma
fyr dul ok vil
drósar reiði
mun ek þik við bǫlvi
brenna ganga
líkna ok lækna
þótt mér leiðr sér 
40
Hugða ek hér í túni
teina fallna
þá er ek vildak
vaxna láta
rifnir með rótum
roðnir í blóði
bornir á bekki
beðit mik at tyggva 
41
Hugða ek mér af hendi
hauka fljúga
bráðalausa
bǫlranna til
hjǫrtu hugða ek þeira
við hunang tuggin
sorgmóðs sefa
sollin blóði 
42
Hugða ek mér af hendi
hvelpa losna
glaums andvana
gylli báðir
hold hugða ek þeira
at hræj um orðit
nauðigr nái
nýta ek skyldak 
43
Þar munu seggir
of sœing dœma
ok hvítinga
hǫfði næma
þeir munu feigir
fára nátta
fyrir dag litlu
dróttum bergja 
44
Lægja ek síðan
 né ek sofa vildak 
þrágjarn í kǫr
þat man ek gǫrva 
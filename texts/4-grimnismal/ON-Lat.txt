Hrauðungr konungr átti tvá sonu; hét annarr Agnarr en annarr Geirrøðr. 
Agnarr var tíu vetra en Geirrøðr átta vetra. Þeir reru tveir á báti með dorgar sínar at smáfiski. 
Vindr rak þá í haf út. Í náttmyrkri brutu þeir við land ok gengu upp, 
fundu kotbónda einn. Þar váru þeir um vetrinn. Kerling fóstraði Agnar en karl 
fóstraði Geirrøð ok kenndi honum ráð. At vári fekk karl þeim skip. 
En er þau kerling leiddu þá til strandar, þá mælti karl einmæli við Geirrøð. 
Þeir fengu byr ok kvómu til støðva føður síns. Geirrøðr var fram í skipi. 
Hann hljóp upp á land en hratt út skipinu ok mælti: "Farðu þar er smyl hafi þik!"
Skipit rak í haf út, en Geirrøðr gekk upp til bæjar. 
Honum var þar vel fagnat. Þá var faðir hans andaðr. 
Var þá Geirrøðr til konungs tekinn ok varð maðr ágætr. 
Óðinn ok Frigg sátu í Hliðskjálf ok sá um heima alla. 
Óðinn mælti: "Sér þú Agnar fóstra þinn, hvar hann elr bǫrn við gýgi í hellinum? 
En Geirrøðr fóstri minn er konungr ok sitr nú at landi."
Frigg segir: "Hann er matníðingr sá at hann kvelr gesti sína ef honum þykkja of margir koma."
Óðinn segir at þat er in mesta lygi. Þau veðja um þetta mál. 
Frigg sendi eskismey sína, Fullu, til Geirrøðar. 
Hon bað konung varask at eigi fyrirgerði honum fjǫlkunnigr maðr, sá er þar var kominn í land, 
ok sagði þat mark á at engi hundr var svá ólmr at á hann myndi hlaupa. 
En þat var inn mesti hégómi at Geirrøðr væri eigi matgóðr. 
Ok þó lætr hann handtaka þann mann er eigi vildu hundar á ráða. 
Sá var í feldi blám ok nefndist Grímnir og sagði ekki fleira frá sér, þótt hann væri at spurðr. 
Konungr lét hann pína til sagna ok setja milli elda tveggja, ok sat hann þar átta nætr. 
Geirrøðr konungr átti son tíu vetra gamlan, ok hét Agnarr eptir bróður hans. 
Agnarr gekk at Grímni ok gaf honum horn fullt at drekka, sagði at konungr gørði illa er hann lét pínda han saklausan. 
Grímnir drakk af. Þá var eldrinn svá kominn at feldrinn brann af Grímni. 
Hann kvað:

1.
Heitr ertu, hripuðr,
ok heldr til mikill;
gǫngumk firr, funi!
loði sviðnar,
þótt ek á lopt berak,
brennumk feldr fyrir.

2.
Átta nætr
sat ek milli elda hér,
svá at mér manngi mat né bauð,
nema einn Agnarr
er einn skal ráða,
Geirrøðar sonr,
gotna landi.

3.
Heill skaltu, Agnarr,
alls þik heilan biðr
Veratýr vera;
eins drykkjar
þú skalt aldregi
betri gjǫld geta.

4.
Land er heilagt
er ek liggja sé
ásum ok alfum nær;
en í Þrúðheimi
skal Þórr vera,
unz um rjúfask regin. 

5.
Ýdalir heita,
þar er Ullr hefir
sér um gǫrva sali;
Álfheim Frey
gáfu í árdaga
tívar at tannfé.

6.
Bœr er sá inn þriði,
er blíð regin
silfri þǫkðu sali;
Valaskjálf heitir
er vélti sér
áss í árdaga.

7.
Søkkvabekkr heitir inn fjórði,
en þar svalar knegu
unnir yfir glymja;
þar þau Óðinn ok Sága
drekka um alla daga
glǫð ór gullnum kerum.

8.
Glaðsheimr heitir inn fimmti,
þars in gullbjarta
Valhǫll víð of þrumir;
en þar Hroptr
kýss hverjan dag
vápndauða vera.

9.
Mjǫk er auðkennt
þeim er til Óðins koma
salkynni at sja:
skǫptum er rann rept,
skjǫldum er salr þakiðr,
brynjum um bekki strát.

10.
Mjǫk er auðkennt
þeim er til Óðins koma
salkynni at sjá:
vargr hangir
fyr vestan dyrr,
ok drúpir ǫrn yfir.

11.
Þrymheimr heitir inn sétti
er Þjazi bjó,
sá inn ámáttki jǫtunn;
en nú Skaði byggvir,
skír brúðr goða,
fornar tóptir fǫður.

12.
Breiðablik eru in sjaundu,
en þar Baldr hefir
sér um gǫrva sali,
á því landi
er ek liggja veit
fæsta feiknstafi.

13.
Himinbjǫrg eru in áttu,
en þar Heimdall
kveða valda véum;
þar vǫrðr goða
drekkr í væru ranni
glaðr inn góða mjǫð.

14.
Fólkvangr er inn níundi,
en þar Freyja ræðr
sessa kostum í sal;
hálfan val
hon kýss hverjan dag,
en hálfan Óðinn á.

15.
Glitnir er inn tíundi,
hann er gulli studdr
ok silfri þakðr it sama;
en þar Forseti
byggir flestan dag
ok svæfir allar sakir.

16.
Nóatún eru in elliptu,
en þar Njǫrðr hefir
sér um gǫrva sali,
manna þengill
inn meins vani
hátimbruðum hǫrgi ræðr.

17.
Hrísi vex
ok há grasi
Víðars land viði;
en þar mǫgr of læzk
af mars baki
frœkn at hefna fǫður.

18.
Andhrímnir
lætr í Eldhrímni
Sæhrímni soðinn,
fleska bezt;
en þat fáir vitu,
við hvat einherjar alask.

19.
Gera ok Freka
seðr gunntamiðr
hróðigr Herjafǫður;
en við vín eitt
vápngǫfugr
Óðinn æ lifir.

20.
Huginn ok Muninn
fljúga hverjan dag
jǫrmungrund yfir;
óumk ek of Hugin
at hann aptr né komit,
þó sjámk meir um Munin.

21.
Þýtr Þund,
unir Þjóðvitnis
fiskr flóði í;
árstraumr
þykkir ofmikill
valglaumni at vaða.

22.
Valgrind heitir
er stendr velli á
heilǫg fyr helgum durum;
forn er sú grind,
en þat fáir vitu,
hvé hon er í lás lokin.

23.
Fimm hundruð dura
ok um fjórum tøgum,
svá hygg ek at Valhǫllu vera;
átta hundruð einherja
ganga senn ór einum durum,
þá er þeir fara at vitni at vega.

24.
Fimm hundruð gólfa
ok um fjórum tøgum,
svá hygg ek Bilskirni með bugum;
ranna þeira
er ek rept vita
míns veit ek mest magar.

25.
Heiðrún heitir geit
er stendr hǫllu á Herjafǫðrs
ok bítr af Læraðs limum;
skapker fylla
hon skal ins skíra mjaðar,
knáat sú veig vanask.

26.
Eikþyrnir heitir hjǫrtr
er stendr á hǫllu Herjafǫðrs
ok bítr af Læraðs limum;
en af hans hornum
drýpr í Hvergelmi,
þaðan eigu vǫtn ǫll vega.

27.
Síð ok Víð,
Sœkin ok Eikin,
Svǫl ok Gunnþró,
Fjǫrm ok Fimbulþul,
Rín ok Rennandi,
Gipul ok Gǫpul,
Gǫmul ok Geirvimul,
þær hverfa um hodd goða,
Þyn ok Vín,
Þǫll ok Hǫll,
Gráð ok Gunnþorin.

28.
Vína heitir enn,
ǫnnur Vegsvinn,
þriðja Þjóðnuma,
Nyt ok Nǫt,
Nǫnn ok Hrǫnn,
Slíð ok Hríð,
Sylgr ok Ylgr,
Víð ok Ván,
Vǫnd ok Strǫnd,
Gjǫll ok Leiptr,
þær falla gumnum nær
en falla til heljar heðan.

29.
Kǫrmt ok Ǫrmt
ok Kerlaugar tvær,
þær skal Þórr vaða
dag hvern
er hann dœma ferr
at aski Yggdrasils,
þvíat ásbrú
brenn ǫll loga,
heilǫg vǫtn hlóa.

30.
Glaðr ok Gyllir,
Glær ok Skeiðbrimir,
Silfrintoppr ok Sinir,
Gísl ok Falhófnir,
Gulltoppr ok Léttfeti,
þeim ríða æsir jóm
dag hvern
er þeir dœma fara
at aski Yggdrasils.

31.
Þríar rœtr
standa á þría vega
undan aski Yggdrasils;
Hel býr undir einni,
annarri hrímþursar,
þriðju mennskir menn.

32.
Ratatoskr heitir íkorni
er renna skal
at aski Yggdrasils;
arnar orð
hann skal ofan bera
ok segja Niðhǫggvi niðr.

33.
Hirtir eru ok fjórir,
þeirs af hœfingar á
gaghálsir gnaga:
Dáinn ok Dvalinn,
Dúneyrr ok Duraþrór.

34.
Ormar fleiri
liggja undir aski Yggdrasils
en þat of hyggi hverr ósviðra apa:
Góinn ok Móinn,
þeir eru Grafvitnis synir,
Grábakr ok Grafvǫlluðr,
Ofnir ok Sváfnir,
hygg ek at æ skyli
meiðs kvistu má.

35.
Askr Yggdrasils
drýgir erfiði
meira en menn um viti:
hjǫrtr bítr ofan,
en á hliðu fúnar,
skerðir Niðhǫggr neðan.

36.
Hrist ok Mist
vil ek at mér horn beri,
Skeggjǫld ok Skǫgul,
Hildr ok Þrúðr,
Hlǫkk ok Herfjǫtur,
Gǫll ok Geirǫlul,
Randgríðr ok Ráðgríðr
ok Reginleif;
þær bera einherjum ǫl.

37.
Árvakr ok Alsviðr
þeir skulu upp heðan
svangir sól draga;
en und þeira bógum
fálu blíð regin,
æsir, ísarnkol.

38.
Svalinn heitir,
hann stendr sólu fyrir,
skjǫldr skínanda goði;
bjǫrg ok brim
ek veit at brenna skulu
ef hann fellr í frá.

39.
Skǫll heitir úlfr
er fylgir inu skírleita goði
til varna viðar;
en annarr Hati,
hann er Hróðvitnis sonr,
sá skal fyr heiða brúði himins.

40.
Ór Ymis holdi
var jǫrð um skǫpuð,
en ór sveita sær,
bjǫrg ór beinum,
baðmr ór hári,
en ór hausi himinn.

41.
En ór hans brám
gerðu blíð regin
Miðgarð manna sonum;
en ór hans heila
váru þau in harðmóðgu
ský ǫll of skǫpuð.

42.
Ullar hylli hefir
ok allra goða
hverr er tekr fyrstr á funa,
þvíat opnir heimar
verða of ása sonum,
þá er hefja af hvera.

43.
Ívalda synir
gengu í árdaga
Skíðblaðni at skapa,
skipa bezt,
skírum Frey,
nýtum Njarðar bur.

44.
Askr Yggdrasils,
hann er œðstr viða
en Skíðblaðnir skipa,
Óðinn ása
en jóa Sleipnir,
Bilrǫst brúa
en Bragi skálda,
Hábrók hauka
en hunda Garmr.

45.
Svipum hefi ek nú yppt
fyr sigtíva sonum,
við þat skal vilbjǫrg vaka;
ǫllum ásum
þat skal inn koma
Ægis bekki á,
Ægis drekku at.

46.
Hétumk Grímr,
hétumk Gangleri,
Herjan ok Hjálmberi,
Þekkr ok Þriði,
Þundr ok Uðr,
Helblindi ok Hár;

47.
Saðr ok Svipall
ok Sanngetall,
Herteitr ok Hnikarr,
Bileygr, Báleygr,
Bǫlverkr, Fjǫlnir,
Grímr ok Grímnir,
Glapsviðr ok Fjǫlsviðr;

48.
Síðhǫttr, Síðskeggr,
Sigfǫðr, Hnikuðr,
Alfǫðr, Valfǫðr,
Atríðr ok Farmatýr;
einu nafni
hétumk aldregi,
síz ek með fólkum fór.

49.
Grímni mik hétu
at Geirrøðar
en Jálk at Ásmundar,
en þá Kjalar,
er ek kjálka dró;
Þrór þingum at,
Viðurr at vígum,
Óski ok Ómi,
Jafnhár ok Biflindi,
Gǫndlir ok Hárbarðr með goðum;

50.
Sviðurr ok Sviðrir
er ek hét at Søkkmímis,
ok dulða ek þann inn aldna jǫtun,
þá er ek Miðvitnis vark,
ins mæra burar,
orðinn einbani.

51.
Ǫlr ertu, Geirrøðr!
hefr þú ofdrukkit;
miklu ertu hnugginn
er þú ert mínu gengi,
ǫllum einherjum
ok Óðins hylli.

52.
Fjǫlð ek þér sagða,
en þú fátt of mant,
of þik véla vinir;
mæki liggja
ek sé míns vinar
allan í dreyra drifinn.

53.
Eggmóðan val
nú mun Yggr hafa,
þitt veit ek líf of liðit;
úfar ro dísir,
nú knáttu Óðin sjá,
nálgastu mik ef þú megir!

54.
Óðinn ek nú heiti,
Yggr ek áðan hét,
hétumk Þundr fyrir þat,
Vakr ok Skilfingr,
Váfuðr ok Hroptatýr,
Gautr ok Jálkr með goðum,
Ofnir ok Sváfnir,
er ek hygg at orðnir sé
allir af einum mér.

Geirrøðr konungr sat ok hafði 
sverð um kné sér ok brugðit til miðs. 
En er hann heyrði at Óðinn var þar kominn 
þá stóð hann upp ok 
vildi taka Óðin frá eldinum. 
Sverðit slapp ór hendi honum, 
vissu hjǫltin niðr. 
Konungr drap fœti ok steypðist áfram, 
en sverðit stóð í gǫgnum hann, 
ok fekk hann bana. 
Óðinn hvarf þá. 
En Agnarr var þar konungr lengi síðan.
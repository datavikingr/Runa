Ægir, er ǫðru nafni hét Gymir, hann hafði búit ásum ǫl, þá er hann hafði fengit ketil inn mikla sem nú er sagt. 
Til þeirar veizlu kom Óðinn ok Frigg kona hans. 
Þórr kom eigi, þvíat hann var í Austrvegi. 
Sif var þar, kona Þórs, Bragi ok Iðunn kona hans. 
Týr var þar; hann var einhendr - 
Fenrisúlfr sleit hǫnd af honum, þá er hann var bundinn. 
Þar var Njǫrðr ok kona hans Skaði, Freyr ok Freyja, Víðarr son Óðins. 
Loki var þar ok þjónustumenn Freys, Byggvir ok Beyla. 
Margt var þar ása ok álfa. 
Ægir átti tvá þjónustumenn: Fimafengr ok Eldir. 
Þar var lýsigull haft fyrir elts ljós. 
Sjálft barsk þar ǫl. 
Þar var griðastaðr mikill. 
Menn lofuðu mjǫk hversu góðir þjónustumenn Ægis váru. 
Loki mátti eigi heyra þat, ok drap hann Fimafeng. 
Þá skóku æsir skjǫldu sína ok œpðu at Loka ok eltu hann braut til skógar, en þeir fóru at drekka. 
Loki hvarf aptr ok hitti úti Eldi. 
Loki kvaddi hann:

1.
"Segðu þat, Eldir,
svá at þú einugi
feti gangir framarr,
hvat hér inni
hafa at ǫlmálum
sigtíva synir." 
Eldir kvað:

2.
"Of vápn sín dœma
ok um vígrisni sína
sigtíva synir;
ása ok álfa
er hér inni eru,
manngi er þér í orði vinr." 
Loki kvað:

3.
"Inn skal ganga
Ægis hallir í
á þat sumbl at sjá;
jǫll ok áfu
fœri ek ása sonum,
ok blend ek þeim svá meini mjǫð." 
Eldir kvað:

4.
"Veiztu, ef þú inn gengr
Ægis hallir í
á þat sumbl at sjá,
hrópi ok rógi
ef þú eyss á holl regin,
á þér munu þau þerra þat." 
Loki kvað:

5.
"Veiztu þat, Eldir,
ef vit einir skulum
sáryrðum sakask,
auðigr verða
mun ek í andsvǫrum,
ef þú mælir til margt." 
Síðan gekk Loki inn í hǫllina. 
En er þeir sá er fyrir váru hverr inn var kominn þǫgnuðu þeir allir. 
Loki kvað:

6.
"Þyrstr ek kom
þessar hallar til,
Loptr, um langan veg,
ásu at biðja
at mér einn gefi
mæran drykk mjaðar. 

7.
Hví þegið ér svá,
þrungin goð,
at þér mæla né meguð?
sessa ok staði
velið mér sumbli at
eða heitið mik heðan." 
Bragi kvað:

8.
"Sessa ok staði
velja þér sumbli at
æsir aldregi,
þvíat æsir vitu
hveim þeir alda skulu
gambansumbl um geta." 
Loki kvað:

9.
"Mantu þat, Óðinn,
er vit í árdaga
blendum blóði saman?
ǫlvi bergja
léztu eigi mundu,
nema okkr væri báðum borit." 
Óðinn kvað:

10.
"Rístu þá, Víðarr,
ok lát úlfs fǫður
sitja sumbli at,
síðr oss Loki
kveði lastastǫfum
Ægis hǫllu í." 
Þá stóð Viðarr upp ok skenkði Loka, en áðr hann drykki kvaddi hann ásuna: 

11.
"Heilir æsir!
Heilar ásynjur
ok ǫll ginnheilǫg goð!
nema sá einn áss
er innarr sitr,
Bragi, bekkjum á." 
Bragi kvað:

12.
"Mar ok mæki
gef ek þér míns fjár,
ok bœtir þér svá baugi Bragi,
síðr þú ásum
ǫfund um gjaldir;
gremðu eigi goð at þér." 
Loki kvað:

13.
"Jós ok armbauga
mundu æ vera
beggja vanr, Bragi;
ása ok álfa,
er hér inni eru,
þú ert við víg varastr
ok skjarrastr við skot." 
Bragi kvað:

14.
"Veit ek, ef fyr útan værak,
svá sem fyr innan emk
Ægis hǫll um kominn,
hǫfuð þitt
bæra ek í hendi mér;
léta ek þér þat fyr lygi." 
Loki kvað:

15.
"Snjallr ertu í sessi,
skalatu svá gøra,
Bragi bekkskrautuðr;
vega þú gakk,
ef þú vreiðr séir;
hyggsk vætr hvatr fyrir." 
Iðunn kvað:

16.
"Bið ek þik, Bragi,
barna sifjar duga
ok allra óskmaga,
at þú Loka
kveðira lastastǫfum
Ægis hǫllu í." 
Loki kvað:

17.
"Þegi þú, Iðunn!
þik kveð ek allra kvenna
vergjarnasta vera,
síztu arma þína
lagðir ítrþvegna
um þinn bróðurbana." 
Iðunn kvað:

18.
"Loka ek kveðka
lastastǫfum
Ægis hǫllu í:
Braga ek kyrri
bjórreifan,
vilkat ek at it vreiðir vegisk." 
Gefjun kvað:

19.
"Hví it æsir tveir
skuluð inni hér
sáryrðum sakask?
Lopzki þat veit
at hann leikinn er
ok hann fjǫrg ǫll frjá." 
Loki kvað:

20.
"Þegi þú, Gefjun!
þess mun ek nú geta,
er þik glapði at geði
sveinn inn hvíti
er þér sigli gaf
ok þú lagðir lær yfir." 
Óðinn kvað:

21.
"Ærr ertu, Loki,
ok ørviti,
er þú fær þér Gefjun at gremi,
þvíat aldar ørlǫg
hygg ek at hon ǫll um viti
jafngǫrla sem ek." 
Loki kvað:

22.
"Þegi þú, Óðinn!
þú kunnir aldregi
deila víg með verum;
opt þú gaft
þeim er þú gefa skyldira,
inum slævurum, sigr." 
Óðinn kvað:

23.
"Veiztu, ef ek gaf
þeim er ek gefa né skylda,
inum slævurum, sigr,
átta vetr
vartu fyr jǫrð neðan
kýr molkandi ok kona,
ok hefir þú þar bǫrn borit,
ok hugða ek þat args aðal." 
Loki kvað:

24.
"En þik síða kóðu
Sámseyju í,
ok draptu á vétt sem vǫlur;
vitka líki
fórtu verþjóð yfir,
ok hugða ek þat args aðal." 
Frigg kvað:

25.
"Ørlǫgum ykkrum
skylið aldregi
segja seggjum frá,
hvat it æsir tveir
drýgðuð í árdaga;
firrisk æ forn røk firar." 
Loki kvað:

26.
"Þegi þú, Frigg!
þú ert Fjǫrgyns mær
ok hefir æ vergjǫrn verit,
er þá Véa ok Vilja
léztu þér, Viðris kvæn,
báða í baðm um tekit." 
Frigg kvað:

27.
"Veiztu, ef ek inni ættak
Ægis hǫllum í
Baldri líkan bur,
út þú né kvæmir
frá ása sonum,
ok væri þá at þér vreiðum vegit." 
Loki kvað:

28.
"Enn vill þú, Frigg,
at ek fleiri telja
mína meinstafi;
ek því réð
er þú ríða sérat
síðan Baldr at sǫlum." 
Freyja kvað:

29.
"Ærr ertu, Loki,
er þú yðra telr
ljóta leiðstafi;
ørlǫg Frigg
hygg ek at ǫll viti,
þótt hon sjálfgi segi." 
Loki kvað:

30.
"Þegi þú, Freyja!
þik kann ek fullgerva,
era þér vamma vant;
ása ok álfa,
er hér inni eru,
hverr hefir þinn hór verit." 
Freyja kvað:

31.
"Flá er þér tunga,
hygg ek at þér fremr myni
ógott um gala;
reiðir ro þér æsir
ok ásynjur,
hryggr muntu heim fara." 
Loki kvað:

32.
"Þegi þú, Freyja!
þú ert fordæða
ok meini blandin mjǫk,
síztik at brœðr þínum
stóðu blíð regin,
ok myndir þú þá, Freyja, frata." 
Njǫrðr kvað:

33.
"Þat er válítit,
þótt sér varðir vers fái,
hós eða hvárs;
hitt er undr er áss ragr
er hér inn of kominn
ok hefir sá bǫrn of borit." 
Loki kvað:

34.
"Þegi þú, Njǫrðr!
þú vart austr heðan
gísl um sendr at goðum;
Hymis meyjar
hǫfðu þik at hlandtrogi
ok þér i munn migu." 
Njǫrðr kvað:

35.
"Sú erumk líkn,
er ek vark langt heðan
gísl um sendr at goðum,
þá ek mǫg gat,
þann er manngi fjár,
ok þykkir sá ása jaðarr." 
Loki kvað:

36.
"Hættu nú, Njǫrðr,
haf þú á hófi þik!
munka ek því leyna lengr:
við systur þinni
gaztu slíkan mǫg,
ok era þó ónu verr." 
Týr kvað:

37.
"Freyr er beztr
allra ballriða
ása gǫrðum í;
mey hann né grœtir
né manns konu
ok leysir ór hǫftum hvern." 
Loki kvað:

38.
"Þegi þú, Týr!
þú kunnir aldregi
bera tilt með tveim;
handar innar hœgri
mun ek hennar geta,
er þér sleit Fenrir frá." 
Týr kvað:

39.
"Handar em ek vanr
en þú Hróðrsvitnis;
bǫl er beggja þrá;
úlfgi hefir ok vel,
er í bǫndum skal
bíða ragnarøkrs." 
Loki kvað:

40.
"Þegi þú, Týr!
þat varð þinni konu
at hon átti mǫg við mér;
ǫln né penning
hafðir þú þess aldregi
vanréttis, vesall." 
Freyr kvað:

41.
"Úlf sé ek liggja
árósi fyrir,
unz rjúfask regin;
því mundu næst
nema þú nú þegir,
bundinn, bǫlvasmiðr." 
Loki kvað:

42.
"Gulli keypta
léztu Gymis dóttur
ok seldir þitt svá sverð;
en er Múspells synir
ríða Myrkvið yfir,
veizta þú þá, vesall, hvé þú vegr." 
Byggvir kvað:

43.
"Veiztu, ef ek øðli ættak
sem Ingunar-Freyr,
ok svá sælligt setr,
mergi smæra
mølða ek þá meinkráku
ok lemða alla í liðu." 
Loki kvað:

44.
"Hvat er þat it litla
er ek þat lǫggra sék
ok snapvíst snapir?
At eyrum Freys
mundu æ vera
ok und kvernum klaka." 
Byggvir kvað:

45.
"Byggvir ek heiti,
en mik bráðan kveða
goð ǫll ok gumar;
því em ek hér hróðugr
at drekka Hropts megir
allir ǫl saman." 
Loki kvað:

46.
"Þegi þú, Byggvir!
þú kunnir aldregi
deila með mǫnnum mat;
ok þik í flets strá
finna né máttu,
þá er vágu verar." 
Heimdallr kvað:

47.
"Ǫlr ertu, Loki,
svá at þú ert ørviti,
hví né lezkaðu, Loki?
þvíat ofdrykkja
veldr alda hveim,
er sína mælgi né manat." 
Loki kvað:

48.
"Þegi þú, Heimdallr!
þér var í árdaga
it ljóta líf um lagit;
aurgu baki
þú munt æ vera
ok vaka vǫrðr goða." 
Skaði kvað:

49.
"Létt er þér, Loki,
munattu lengi svá
leika lausum hala,
þvíat þik á hjǫrvi skulu
ins hrímkalda magar
gǫrnum binda goð." 
Loki kvað:

50.
"Veiztu, ef mik á hjǫrvi skulu
ins hrímkalda magar
gǫrnum binda goð,
fyrstr ok øfstr
var ek at fjǫrlagi,
þars vér á Þjaza þrifum." 
Skaði kvað:

51.
"Veiztu, ef fyrstr ok øfstr
vartu at fjǫrlagi,
þá er ér á Þjaza þrifuð,
frá mínum véum
ok vǫngum skulu
þér æ kǫld ráð koma." 
Loki kvað:

52.
"Léttari í málum
vartu við Laufeyjar son,
þá er þú lézt mér á beð þinn boðit;
getit verðr oss slíks,
ef vér gǫrva skulum
telja vǫmmin vár." 
þá gekk Sif fram ok byrlaði Loka í hrímkálki mjǫð ok mælti:

53.
"Heill ver þú nú, Loki!
ok tak við hrímkálki
fullum forns mjaðar,
heldr þú hana eina
látir með ása sonum
vammalausa vera." 
Hann tók við horni ok drakk af: 

54.
"Ein þú værir,
ef þú svá værir,
vǫr ok grǫm at veri;
einn ek veit,
svá at ek vita þykkjumk,
hór ok af Hlórriða,
ok var þat sá inn lævísi Loki." 
Beyla kvað:

55.
"Fjǫll ǫll skjalfa;
hygg ek á fǫr vera
heiman Hlórriða;
han ræðr ró
þeim er rœgir hér
goð ǫll ok guma." 
Loki kvað:

56.
"Þegi þú, Beyla!
þú ert Byggvis kvæn
ok meini blandinn mjǫk;
ókynjan meira
koma með ása sonum;
ǫll ertu, deigja, dritin." 
Þá kom Þórr at ok kvað: 

57.
"Þegi þú, rǫg vættr!
þér skal minn þrúðhamarr,
Mjǫllnir, mál fyrnema;
herða klett
drep ek þér halsi af,
ok verðr þá þínu fjǫrvi um farit." 
Loki kvað:

58.
"Jarðar burr
er hér nú inn kominn,
hví þrasir þú svá, Þórr?
en þá þorir þú ekki
er þú skalt við úlfinn vega,
ok svelgr hann allan Sigfǫður." 
Þórr kvað:

59.
"Þegi þú, rǫg vættr!
þér skal minn þrúðhamarr,
Mjǫllnir, mál fyrnema;
upp ek þér verp
ok á austrvega,
síðan þik manngi sér." 
Loki kvað:

60.
"Austrfǫrum þínum
skaltu aldregi
segja seggjum frá,
síz í hanzka þumlungi
hnúkðir þú, einheri,
ok þóttiska þú þá Þórr vera." 
Þórr kvað:

61.
"Þegi þú, rǫg vættr!
þér skal minn þrúðhamarr,
Mjǫllnir, mál fyrnema;
hendi inni hœgri
drep ek þik Hrungnis bana,
svá at þér brotnar beina hvat." 
Loki kvað:

62.
"Lifa ætla ek mér
langan aldr,
þóttú hœtir hamri mér;
skarpar álar
þóttu þér Skrýmis vera,
ok máttira þú þá nesti ná,
ok svalzt þú þá hungri heill." 
Þórr kvað:

63.
"Þegi þú, rǫg vættr!
þér skal minn þrúðhamarr,
Mjǫllnir, mál fyrnema;
Hrungnis bani
mun þér í hel koma
fyr nágrindr neðan." 
Loki kvað:

64.
"Kvað ek fyr ásum,
kvað ek fyr ása sonum,
þats mik hvatti hugr,
en fyr þér einum
mun ek út ganga,
þvíat ek veit at þú vegr. 

65.
Ǫl gørðir þú, Ægir,
en þú aldri munt
síðan sumbl of gøra;
eiga þín ǫll,
er hér inni er,
leiki yfir logi,
ok brenni þér á baki." 

En eptir þetta falsk Loki í Fránangrsforsi í lax líki. 
Þar tóku æsir hann. 
Hann var bundinn með þǫrmum sonar síns Nara, en Narfi sonr hans varð at vargi. 
Skaði tók eitrorm ok festi upp yfir annlit Loka; 
draup þar ór eitr. 
Sigyn kona Loka sat þar ok helt munnlaug undir eitrið. 
En er munnlaugin var full bar hon út eitrit, 
en meðan draup eitrit á Loka. 
Þá kippðist hann svá hart við at þaðan af skalf jǫrð ǫll. 
Þat eru nú kallaðir landskjálptar.
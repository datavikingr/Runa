Grípir hét sonr Eylima bróðir Hjǫrdísar 
hann réð lǫndum ok var allra manna vitrastr ok framvíss 
Sigurðr reið einn saman ok kom til hallar Grípis 
Sigurðr var auðkenndr 
Hann hitti mann at máli úti fyrir hǫllini 
sá nefndist Geitir 
Þá kvaddi Sigurðr hann máls ok spyrr 
1
Hverr byggir hér
borgir þessar
Hvat þann þjóðkonung
þegnar nefna“
Grípir heitir
gumna stjóri
sá er fastri ræðr
foldu ok þegnum
2
Er horskr konungr
heima í landi
Mun sá gramr við mik
ganga at mæla
Máls er þarfi
maðr ókunnigr
vil ek fljótliga
finna Grípi
3
Þess mun glaðr konungr
Geiti spyrja
hverr sá maðr sé
er máls kveðr Grípi“
Sigurðr ek heiti
borinn Sigmundi
en Hjǫrdís er
hilmis móðir
4
Þá gekk Geitir
Grípi at segja
Hér er maðr úti
ókuðr kominn
hann er ítarligr
at áliti
sá vill fylkir
fund þinn hafa
5
Gengr ór skála
skatna dróttinn
ok heilsar vel
hilmi komnum
þiggðu hér Sigurðr
væri sœmra fyrr
en þú Geitir tak
við Grana sjálfum
6
Mæla námu
ok margt hjala
þá er ráðspakir
rekkar fundusk
Segðu mér ef þú veizt
móðurbróðir
hvé mun Sigurði
snúna ævi
7
Þú munt maðr vera
mæztr und sólu
ok hæstr borinn
hverjum jǫfri
gjǫfull af gulli
en gløggr flugar
ítr áliti
ok í orðum spakr
8
Segðu gegn konungr
gerr en ek spyrja
snotr Sigurði
ef þú sjá þykkisk
Hvat mun fyrst gørask
til farnaðar
þá er ór garði emk
genginn þínum
9
Fyrst muntu fylkir
fǫður um hefna
ok Eylima
alls harms reka
þú munt harða
Hundings sonu
snjalla fella
muntu sigr hafa
10
Segðu ítr konungr
ættingi mér
heldr horskliga
er vit hugat mælum
Sérðu Sigurðar
snǫr brǫgð fyrir
þau er hæst fara
und himinskautum
11
Muntu einn vega
orm inn frána
þann er gráðugr liggr
á Gnitaheiði
þú munt báðum
at bana verða
Regin ok Fáfni
rétt segir Grípir
12
Auðr mun œrinn
ef ek eflik svá
víg með virðum
sem þú víst segir
leið at huga
ok lengra seg
Hvat mun enn vera
ævi minnar
13
Þú munt finna
Fáfnis bœli
ok upp taka
auð inn fagra
gulli hlœða
á Grana bógu
ríðr þú til Gjúka
gramr vígrisinn
14
Enn skaltu hilmi
í hugaðsrœðu
framlyndr jǫfurr
fleira segja
gestr em ek Gjúka
ok ek geng þaðan
hvat mun enn vera
ævi minnar
15
Sefr á fjalli
fylkis dóttir
bjǫrt í brynju
eptir bana Helga
þú munt hǫggva
hvǫssu sverði
brynju rísta
með bana Fáfnis
16
Brotin er brynja
brúðr mæla tekr
er vaknaði
víf ór svefni
hvat mun snót at heldr
við Sigurð mæla
þat er at farnaði
fylki verði
17
Hon mun ríkjum þér
rúnar kenna
allar þær er aldir
eignask vildu
ok á manns tungu
mæla hverja
líf með lækning
lifðu heill konungr
18
Nú er því lokit
numin eru frœði
ok em braut þaðan
búinn at ríða
leið at huga
ok lengra seg
Hvat mun meirr vera
minnar ævi
19
Þú munt hitta
Heimis byggðir
ok glaðr vera
gestr þjóðkonungs
farit er Sigurðr
þats ek fyrir vissak
skala fremr en svá
fregna Grípi
20
Nú fær mér ekka
orð þatstu mæltir
þvíat þú fram um sér
fylkir lengra
veiztu ofmikit
angr Sigurði
því þú Grípir þat
gerra segja
21
Lá mér um œsku
ævi þinnar
ljósast fyrir
líta eptir
rétt em ek
ráðspakr taliðr
né in heldr framvíss
farit þats ek vissak
22
Mann veit ek engi
fyr mold ofan
þann er fleira sé
fram en þú Grípir
skalattu leyna
þótt ljót sé
eða mein gørisk
á mínum hag
23
Era með lǫstum
lǫgð ævi þér
láttu inn ítri þat
ǫðlingr nemask
þvíat uppi mun
meðan ǫld lifir
naddéls boði
nafn þitt vera
24
Verst hyggjum því
verðr at skiljask
Sigurðr við fylki
at sógǫru
leið vísaðú
lagt er allt fyrir
mærr mér ef þú vilt
móðurbróðir
25
Nú skal Sigurði
segja eǫrva
alls þengill mik
til þess neyðir
muntu víst vita
at vætki lýgr
dœgr eitt er þér
dauði ætlaðr
26
Vilkat ek reiði
ríks þjóðkonungs
góð ráð at heldr
Grípis þiggja
nú vill víst vita
þótt viltki sé
hvat á sýnt Sigurðr
sér fyr hǫndum
27
Fljóð er at Heimis
fagrt álitum
hana Brynhildi
bragnar nefna
dóttir Buðla
en dýrr konungr
harðugðigt man
Heimir fœðir
28
Hvat er mik at því
þótt mær sé
fǫgr áliti
fœdd at Heimis
Þat skaltu Grípir
gǫrva segja
þvíat þú ǫll um sér
ørlǫg fyrir
29
Hon firrir þik
flestu gamni
fǫgr áliti
fóstra Heimis
svefn þú né sefr
né um sakar dœmir
gáraðu manna
nema þú mey sér
30
Hvat mun til líkna
lagt Sigurði
Segðu Grípir þat
ef þú sjá þykkisk
mun ek mey ná
mundi kaupa
þá ina fǫgru
fylkis dóttur
31
It munuð alla
eiða vinna
fullfastliga
fá munuð halda
verit hefr þú Gjúka
gestr eina nótt
mantattu horska
Heimis fóstru
32
Hvárt er þá Grípir
get þú þess fyr mér
sér þú geðleysi
í grams skapi
er ek skal við mey þá
málum slíta
er ek alls hugar
unna þóttumk
33
Þú verðr siklingr
fyr svikum annars
mundu Grímhildar
gjalda ráða
mun bjóða þér
bjarthaddat man
dóttur sína
dregr hon vél at gram
34
Mun ek við þá Gunnar
gørva hleyti
ok Guðrúnu
ganga at eiga
Fullkvæni þá
fylkir væri
ef meintregar
mér angraðit
35
Þik mun Grímhildr
gǫrva véla
mun hon Brynhildar
biðja fýsa
Gunnari til handa
Gotna dróttni
heitr þú fjótliga fǫr
fylkis móður
36
Mein eru fyr hǫndum
má ek líta þat
ratar gǫrliga
ráð Sigurðar
ef ek skal mærrar
meyjar biðja
ǫðrum til handa
þeirar ek unna vel
37
Ér munuð allir
eiða vinna
Gunnar ok Hǫgni
en þú gramr þriði
þvíat litum víxla
er á leið eruð
Gunnar ok þú
Grípir lýgr eigi
38
Hví gegnir þat
Hví skulum skipta
litum ok látum
er á leið erum
Þar mun fláræði
fylgja annat
atalt með ǫllu
enn segðu Grípir
39
Lit hefir þú Gunnars
ok læti hans
mælsku þína
ok meginhyggjur
mundu fastna þér
framlundaða
fóstru Heimis
sér vætr fyr því
40
Verst hyggjum því
vándr munk heitinn
Sigurðr með seggjum
at sógǫru
vilda ek eigi
vélum beita
jǫfra brúði
er ek œzta veitk
41
Þú munt hvíla
hers oddviti
mærr hjá meyju
sem þín móðir sé
því mun uppi
meðan ǫld lifir
þjóðar þengill
þitt nafn vera
42
Mun góða kván
Gunnarr eiga
mærr með mǫnnum
mér segðu Grípir
þóat hafi þrjár nætr
þegns brúðr hjá mér
snarlynd sofit
Slíks erut dœmi
43
Saman munu brullaup
bæði drukkin
Sigurðar ok Gunnars
í sǫlum Gjúka
þá hǫmum víxlið
er it heim komið
hefr hvárr fyr því
hyggju sína
44
Hvé mun at ynði
eptir verða
mægð með mǫnnum
Mér segðu Grípir
mun Gunnari
til gamans ráðit
síðan verða
eða sjalfum mér
45
Minnir þik eiða
máttu þegja þó
anntu Guðrúnu
góðra ráða
en Brynhildr þykkisk
brúðr vargefin
snót fiðr vélar
sér at hefndum
46
Hvat mun at bótum
brúðr sú taka
er vélar vér
vífi gerðum
Hefir snót af mér
svarna eiða
enga efnda
en unað lítit
47
Mun hon Gunnari
gǫrva segja
at þú eigi vel
eiðum þyrmðir
þá er ítr konungr
af ǫllum hug
Gjúka arfi
á gram trúði
48
Hvat er þá Grípir
get þú þess fyr mér
mun ek saðr vera
at sǫgu þeiri
eða lýgr á mik
lofsæl kona
ok á sjálfa sik
Segðu Grípir þat
49
Mun fyr reiði
rík brúðr við þik
né af oftrega
allvel skipa
viðr þú góðri
grand aldrigi
þó ér víf konungs
vélum beittuð
50
Mun horskr Gunnarr
at hvǫtun hennar
Guthormr ok Hǫgni
ganga síðan
Munu synir Gjúka
af sifjugum mér
eggjar rjóða
Enn segðu Grípir
51
Þá er Guðrúnu
grimmt um hjarta
brœðr hennar
þér til bana ráða
ok at øngu verðr
ynði síðan
vitru vífi
veldr því Grímhildr 
52
Því skal hugga þik
hers oddviti
sú mun gipt lagið
á grams ævi
Munat mætri maðr
á mold koma
und sólar sjǫt
en þú Sigurðr þykkir
53
Skiljumk heilir
munat skǫpum vinna
nú hefir þú Grípir vel
gǫrt sem ek beiddak
fljótt myndir þú
fríðri segja
mína ævi
ef þú mættir þat
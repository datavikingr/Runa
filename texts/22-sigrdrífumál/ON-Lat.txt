Sigurðr reið upp á Hindarfjall 
ok stefndi suðr til Frakklands. 
Á fjallinu sá hann ljós mikit svá sem eldr brynni, 
ok ljómaði af til himins. 
En er hann kom at þá stóð 
þar skjaldborg ok upp ór merki. 
Sigurðr gekk í skjaldborgina 
ok sá at þar lá maðr 
ok svaf með ǫllum hervápnum. 
Hann tók fyrst hjálminn af hǫfði honum. 
Þá sá hann at þat var kona. 
Brynjan var fǫst sem hon væri holdgróin. 
Þá reist hann með Gram frá 
hǫfuðsmátt brynjuna í gǫgnum niðr 
ok svá út í gǫgnum báðar ermar. 
Þá tók hann brynju af henni, en hon vaknaði, 
ok settist hon upp ok sá Sigurð ok mælti: 

1.
"Hvat beit brynju?
Hví brá ek svefni?
Hverr felldi af mér
fǫlvar nauðir?" 

2.
Hann svaraði:
"Sigmundar burr,
- sleit fyr skǫmmu
hrafn hrælundir, -
hjǫrr Sigurðar." 

3.
"Lengi ek svaf,
lengi ek sofnuð var,
lǫng eru lýða læ;
Óðinn því veldr
er ek eigi máttak
bregða blundstǫfum." 
Sigurðr settist niðr 
ok spyrr hana nafns. 
Hon tók þá horn fullt mjaðar 
ok gaf honum minnisveig. 

4.
"Heill dagr!
Heilir dags synir!
Heil nótt ok nipt!
Óreiðum augum
lítið okkr þinig
ok gefið sitjǫndum sigr! 

5.
Heilir æsir!
Heilar ásynjur!
Heil sjá in fjǫlnýta fold!
Mál ok mannvit
gefið okkr mærum tveim
ok læknishendr meðan lifum!" 
Hon nefndist Sigrdrífa ok var valkyrja. 
Hon sagði at tveir konungar bǫrðust. 
Hét annarr Hjálm-Gunnarr; 
hann var þá gamall ok inn mesti hermaðr, 
ok hafði Óðinn honum sigri heitit. 
En annarr hét Agnarr,
Auðu bróðir,
er vætr engi
vildi þiggja. 
Sigrdrífa felldi Hjálm-Gunnarr í orrustunni. 
En Óðinn stakk hana svefnþorni í hefnd þess 
ok kvað hana aldri skyldu síðan sigr vega í orrustu 
ok kvað hana giptast skyldu. 
"En ek sagðak honum at ek strengðak heit 
þar í mót at giptast øngum 
þeim manni er hræðast kynni." 
Hann segir ok biðr hana kenna sér speki, 
ef hon vissi tíðindi ór ǫllum heimum. 
Sigrdrífa kvað: 

6.
"Bjór fœri ek þér,
brynþings apaldr,
magni blandinn
ok megintíri;
fullr er hann ljóða
ok líknstafa,
góðra galdra
ok gamanrúna. 

7.
Sigrúnar þú skalt rísta,
ef þú vilt sigr hafa,
ok rísta á hjalti hjǫrs,
sumar á véttrimum,
sumar á valbǫstum,
ok nefna tysvar Tý. 

8.
Ǫlrúnar skaltu kunna,
ef þú vill annars kvæn
vélit þik í tryggð, ef þú trúir;
á horni skal þær rísta
ok á handar baki
ok merkja á nagli Nauð. 

9.
Full skal signa
ok við fári sjá
ok verpa lauki í lǫg;
þá ek þat veit,
at þér verðr aldri
meinblandinn mjǫðr. 

10.
Bjargrúnar skaltu kunna,
ef þú bjarga vilt
ok leysa kind frá konum;
á lófum þær skal rísta
ok of liðu spenna
ok biðja þá dísir duga. 

11.
Brimrúnar skaltu rísta,
ef þú vilt borgit hafa
á sundi seglmǫrum;
á stafni skal rísta
ok á stjórnar blaði
ok leggja eld í ár;
era svá brattr breki
né svá blár unnir
þó kømstu heill af hafi. 

12.
Limrúnar skaltu kunna,
af þú vilt læknir vera,
ok kunna sár at sjá;
á berki skal þær rísta
ok á baðmi viðar,
þeim er lúta austr limar. 

13.
Málrúnar skaltu kunna,
ef þú vilt at manngi þér
heiptum gjaldi harm;
þær um vindr,
þær um vefr,
þær um setr allar saman,
á því þingi,
er þjóðir skulu
í fulla dóma fara. 

14.
Hugrúnar skaltu kunna,
ef þú vilt hverjum vera
geðsvinnari guma;
þær of réð,
þær of reist,
þær um hugði Hroptr,
af þeim legi
er lekit hafði
ór hausi Heiðdraupnis
ok ór horni Hoddrofnis. 

15.
Á bjargi stóð
með Brimis eggjar,
hafði sér á hǫfði hjalm;
þá mælti Mímis hǫfuð
fróðligt it fyrsta orð
ok sagði sanna stafi. 

16.
Á skildi kvað ristnar,
þeim er stendr fyr skínandi goði,
á eyra Árvakrs
ok á Alsvinns hófi,
á því hvéli, er snýsk
undir reið Rungnis,
á Sleipnis tǫnnum
ok á sleða fjǫtrum. 

17.
á bjarnar hrammi
ok á Braga tungu,
á úlfs klóm
ok á arnar nefi,
á blóðgum vængjum
ok á brúar sporði,
á lausnar lófa
ok á líknar spori, 

18.
á gleri ok á gulli
ok á gumna heillum,
í víni ok í virtri
ok vilisessi,
á Gugnis oddi
ok á Grana brjósti,
á nornar nagli
ok á nefi uglu. 

19.
Allar váru af skafnar
þær er váru á ristnar,
ok hverfðar við inn helga mjǫð
ok sendar á víða vega;
þær ro með ásum,
þær ro með alfum,
sumar með vísum vǫnum,
sumar hafa mennskir menn. 

20.
Þat eru bókrúnar,
þat eru bjargrúnar
ok allar ǫlrúnar
ok mætar meginrúnar,
hveim er þær kná óvilltar
ok óspilltar
sér at heillum hafa;
njóttu, ef þú namt,
unz rjúfask regin. 

21.
Nú skaltu kjósa,
alls þér er kostr of boðinn,
hvassa vápna hlynr;
sǫgn eða þǫgn
hafðu þér sjálfr í hug,
ǫll eru mein of metin." 

22.
"Munka ek flœja,
þótt mik feigan vitir,
emka ek með bleyði borinn;
ástráð þín
ek vil ǫll hafa,
svá lengi sem ek lifi." 

23.
"Þat ræð ek þér it fyrsta,
at þú við frændr þína
vammalaust verir;
síðr þú hefnir,
þótt þeir sakar gøri,
þat kveða dauðum duga. 

24.
Þat ræð ek þér annat
at þú eið né sverir,
nema þann er saðr sé;
grimmar limar
ganga at tryggðrofi;
armr er vára vargr. 

25.
Þat ræð ek þér þriðja
at þú þingi á
deilit við heimska hali,
þvíat ósviðr maðr
lætur opt kveðin
verri orð en viti. 

26.
Allt er vant,
ef þú við þegir,
þá þykkir þú með bleyði borinn
eða sǫnnu sagðr;
hættr er heimis kviðr,
nema sér góðan geti;
annars dags
láttu hans ǫndu farit
ok launa svá lýðum lygi. 

27.
Þat ræð ek þér it fjórða,
ef býr fordæða
vammafull á vegi,
ganga er betra
en giska sé,
þótt þik nótt um nemi. 

28.
Fornjósnar augu
þurfu fira synir,
hvars skulu vreiðir vega;
opt bǫlvísar konur
sitja brautu nær,
þær er deyfa sverð ok sefa. 

29.
Þat ræð ek þér it fimmta,
þóttú fagrar sér
brúðir bekkjum á,
sifja silfr
látaðu þínum svefni ráða,
teygjatu þér at kossi konur. 

30.
Þat ræð ek þér it sétta,
þótt með seggjum fari
ǫlðrmál til ǫfug,
drukkin deila
skalattu við dolgviðu;
margan stelr vín viti. 

31.
Sǫngr ok ǫl
hefir seggjum verit
mǫrgum at móðtrega,
sumum at bana,
sumum at bǫlstǫfum;
fjǫlð er þat er fira tregr. 

32.
Þat ræð ek þér it sjaunda,
ef þú sakar deilir
við hugfulla hali,
berjask er betra
en brenna sé
inni auðstǫfum. 

33.
Þat ræð ek þér it átta
at þú skalt við illu sjá
ok firrask flærðarstafi;
mey þú teygjat
né manns konu
né eggja ofgamans. 

34.
Þat ræð ek þér it níunda
at þú nám bjargir,
hvars þú á foldum finnr,
hvárts eru sóttdauðir
eða eru sædauðir
eða eru vápndauðir verar. 

35.
Laug skal gøra
þeim er liðnir eru,
þvá hendr ok hǫfuð,
kemba ok þerra,
áðr í kistu fari,
ok biðja sælan sofa. 

36.
Þat ræð ek þér it tíunda
at þú trúir aldri
várum vargdropa,
hvártstu ert bróður bani
eða hafir þú felldan fǫður;
úlfr er í ungum syni,
þótt hann sé gulli gladdr. 

37.
Sakar ok heiptir
hyggjat svefngar vera
né harm in heldr;
vits ok vápna
vant er jǫfri at fá,
þeim er skal fremstr með firum. 

38.
Þat ræð ek þér it ellipta
at þú við illu sér
hvern veg at vegi;
langt líf
þykkjumsk ek lofðungs vita;
rǫm eru róg of risin." 
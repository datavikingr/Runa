1.
Senn váru æsir
allir á þingi
ok ásynjur
allar á máli,
ok um þat réðu
ríkir tívar,
hví væri Baldri
ballir draumar. 

2.
Upp reis Óðinn,
aldinn Gautr,
ok hann á Sleipni
sǫðul um lagði;
reið hann niðr þaðan
Niflheljar til,
mœtti hann hvelpi
þeim er ór helju kom. 

3.
Sá var blóðugr
um brjóst framan,
ok galdrs fǫður
gól um lengi;
fram reið Óðinn,
foldvegr dunði,
hann kom at hávu
Heljar ranni. 

4.
Þá reið Óðinn
fyrir austan dyrr,
þar er hann vissi
vǫlu leiði;
nam hann vittugri
valgaldr kveða,
unz nauðig reis,
nás orð um kvað: 

5.
"Hvat er manna þat,
mér ókunnra,
er mér hefir aukit
erfitt sinni?
Var ek snivin snjóvi
ok slegin regni
ok drifin dǫggu,
dauð var ek lengi." 

6.
"Vegtamr ek heiti,
sonr em ek Valtams;
segðu mér ór helju,
ek mun ór heimi:
Hveim eru bekkir
baugum sánir,
flet fagrliga
flóuð gulli?" 

7.
"Hér stendr Baldri
of brugginn mjǫðr,
skírar veigar,
liggr skjǫldr yfir,
en ásmegir
í ofvæni.
Nauðug sagðak,
nú mun ek þegja." 

8.
"Þegjattu, vǫlva,
þik vil ek fregna,
unz alkunna,
vil ek enn vita:
Hverr man Baldri
at bana verða
ok Óðins son
aldri ræna?" 

9.
"Hǫðr berr hávan
hróðrbaðm þinig,
hann mun Baldri
at bana verða
ok Óðins son
aldri ræna.
Nauðug sagðak,
nú mun ek þegja." 

10.
"Þegjattu, vǫlva,
þik vil ek fregna,
unz alkunna,
vil ek enn vita:
Hver mun heipt Heði
hefnt of vinna
eða Baldrs bana
á bál vega?" 

11.
Rindr berr Vála
í vestrsǫlum,
sá mun Óðins sonr
einnættr vega;
hǫnd um þvær
né hǫfuð kembir,
áðr á bál um berr
Baldrs andskota.
Nauðug sagðak,
nú mun ek þegja." 

12.
"Þegjattu, vǫlva,
þik vil ek fregna,
unz alkunna,
vil ek enn vita:
Hverjar ro þær meyjar
er at muni gráta
ok á himin verpa
hálsa skautum?" 

13.
"Ertattu Vegtamr
sem ek hugða,
heldr ertu Óðinn,
aldinn Gautr." 

14.
"Ertattu vǫlva
né vís kona,
heldr ertu þriggja
þursa móðir." 

15.
"Heim ríð þú, Óðinn,
ok ver hróðigr!
svá komir manna
meirr aptr á vit,
er lauss Loki
líðr ór bǫndum
ok í ragna røk
rjúfendr koma." 
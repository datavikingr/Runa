Freyr, sonr Njarðar, hafði einn dag setzk í Hliðskjálf ok sá um heima alla. 
Hann sá í jǫtunheima ok sá þar mey fagra, þá er hon gekk frá skála fǫður síns til skemmu. 
Þar af fekk hann hugsóttir miklar. Skírnir hét skósveinn Freys. Njǫrðr bað hann kveðja Frey máls. 
Þá mælti Skaði: 

1.
"Rístu nú, Skírnir,
ok gakk at beiða
okkarn mála mǫg
ok þess at fregna
hveim inn fróði sé
ofreiði afi." 
Skírnir kvað:

2.
"Illra orða
er mér ón at ykkrum syni,
ef ek geng at mæla við mǫg
ok þess at fregna
hveim inn fróði sé
ofreiði afi." 
Skírnir kvað:

3.
"Segðu þat, Freyr,
fólkvaldi goða,
ok ek vilja vita,
hví þú einn sitr
ennlanga sali,
minn dróttinn, um daga." 
Freyr kvað:

4.
"Hví um segjak þér,
seggr inn ungi,
mikinn móðtrega?
Því at álfröðull
lýsir um alla daga
ok þeygi at mínum munum." 
Skírnir kvað:

5.
"Muni þína
hykka ek svá mikla vera
at þú mér, seggr, né segir,
þvíat ungir saman
várum í árdaga;
vel mættim tveir trúask." 
Freyr kvað:

6.
"Í Gymis gǫrðum
ek sá ganga
mér tíða mey;
armar lýstu
en af þaðan
allt lopt ok lǫgr. 

7.
Mær er mér tíðari
en manni hveim
ungum í árdaga;
ása ok álfa
þat vill engi maðr
at vit samt sém." 
Skírnir kvað:

8.
"Mar gefðu mér þá,
þann er mik um myrkvan beri
vísan vafrloga
ok þat sverð
er sjálft vegisk
við jǫtna ætt."
Freyr kvað:

9.
"Mar ek þér þann gef
er þik um myrkvan berr
vísan vafrloga,
ok þat sverð
er sjálft mun vegask,
ef sá er horskr er hefir." 
Skírnir mælti við hestinn:

10.
"Myrkt er úti,
mál kveð ek okkr fara
úrig fjǫll yfir,
þursa þjóð yfir;
báðir vit komumk,
eða okkr báða tekr
sá inn ámáttki jǫtunn." 
Skírnir reið í jǫtunheima til Gymisgarða. 
Þar váru hundar ólmir ok bundnir fyrir skíðgarðs hliði þess er um sal Gerðar var. 
Hann reið at þar er féhirðir sat á haugi og kvaddi hann: 

11.
"Segðu þat, hirðir,
er þú á haugi sitr
ok varðar alla vega,
hvé ek at annspilli
komumk ins unga mans
fyr greyjum Gymis." 
Hirðir kvað:

12.
"Hvárt ertu feigr
eða ertu fram genginn?
annspillis vanr
þú skalt æ vera
góðrar meyjar Gymis." 
Skírnir kvað:

13.
"Kostir ro betri
heldr en at kløkkva sé,
hveim er fúss er fara;
einu dœgri
mér var aldr um skapaðr
ok allt líf um lagit." 
Gerðr kvað:

14.
"Hvat er þat hlym hlymja
er ek heyri nú til
ossum rǫnnum í?
Jǫrð bifask,
en allir fyrir
skjálfa garðar Gymis." 
Ambátt kvað:

15.
"Maðr er hér úti,
stiginn af mars baki,
jó lætr til jarðar taka." 
Gerðr kvað:

16.
"Inn bið þú hann ganga
í okkarn sal
ok drekka inn mæra mjǫð;
þó ek hitt óumk
at hér úti sé
minn bróðurbani. 

17.
Hvat er þat álfa
né ása sona
né víssa vana?
Hví þú einn um komt
eikinn fúr yfir
ór salkynni at sjá?" 
Skírnir kvað:

18.
"Emkat ek álfa
né ása sona
né víssa vana;
þó ek einn um komk
eikinn fúr yfir
yður salkynni at sjá. 

19.
Epli ellifu
hér hefi ek algullin,
þau mun ek þér, Gerðr, gefa,
frið at kaupa,
at þú þér Frey kveðir
óleiðastan lifa." 
Gerðr kvað:

20.
"Epli ellifu
ek þigg aldregi
at mannskis munum,
né vit Freyr,
meðan okkart fjǫr lifir,
byggjum bæði saman." 
Skírnir kvað:

21.
"Baug ek þér þá gef,
þann er brenndr var
með ungum Óðins syni;
átta eru jafnhǫfgir
er af drjúpa
ina níundu hverja nótt." 
Gerðr kvað:

22.
"Baug ek þikkak,
þótt brenndr sé
með ungum Óðins syni;
era mér gulls vant
í gǫrðum Gymis
at deila fé fǫður." 
Skírnir kvað:

23.
"Sér þú þenna mæki, mær,
mjóvan, málfán,
er ek hefi í hendi hér?
Hǫfuð hǫggva
ek mun þér hálsi af,
nema þú mér sætt segir." 
Gerðr kvað:

24.
"Ánauð þola
ek vil aldregi
at mannskis munum;
þó ek hins get,
ef it Gymir finnisk
vígs ótrauðir,
at ykkr vega tíði." 
Skírnir kvað:

25.
"Sér þú þenna mæki, mær,
mjóvan, málfán,
er ek hef í hendi hér?
Fyr þessum eggjum
hnígr sá inn aldni jǫtunn,
verðr þinn feigr faðir. 

26.
Tamsvendi ek þik drep,
en ek þik temja mun,
mær, at mínum munum;
þar skaltu ganga,
er þik gumna synir
síðan æva sé. 

27.
Ara þúfu á
skaltu ár sitja,
horfa heimi ór,
snugga heljar til;
matr sé þér meirr leiðr
en manna hveim
inn fráni ormr með firum. 

28.
At undrsjónum þú verðir
er þú út kømr,
á þik Hrímnir hari,
á þik hotvetna stari;
víðkunnari þú verðir
en vǫrðr með goðum,
gapi þú grindum frá. 

29.
Tópi ok ópi,
tjǫsull ok óþoli,
vaxi þér tár með trega.
Seztu niðr,
en ek mun segja þér
sváran súsbreka
ok tvennan trega. 

30.
Tramar gneypa
þik skulu gerstan dag
jǫtna gǫrðum í;
til hrímþursa hallar
þú skalt hverjan dag
kranga kosta laus,
kranga kosta vǫn;
grát at gamni
skaltu í gǫgn hafa
ok leiða með tárum trega. 

31.
Með þursi þríhǫfðuðum
þú skalt æ nara,
eða verlaus vera;
þitt geð grípi,
þik morn morni;
ver þú sem þistill,
sá er var þrunginn
í ǫnn ofanverða. 

32.
Til holts ek gekk
ok til hrás viðar
gambantein at geta,
gambantein ek gat. 

33.
Reiðr er þér Óðinn,
reiðr er þér Ásabragr,
þik skal Freyr fjásk,
in fyrinilla mær,
en þú fengit hefir
gambanreiði goða. 

34.
Heyri jǫtnar,
heyri hrímþursar,
synir Suttunga,
sjálfir ásliðar,
hvé ek fyrirbýð,
hvé ek fyrirbanna
manna glaum mani,
manna nyt mani. 

35.
Hrímgrímnir heitir þurs
er þik hafa skal
fyr nágrindr neðan;
þar þér vílmegir
á viðar rótum
geita hland gefi;
œðri drykkju
fá þú aldregi,
mær, at þínum munum,
mær, at mínum munum. 

36.
Þurs ríst ek þér
ok þrjá stafi,
ergi ok œði
ok óþola;
svá ek þat af ríst
sem ek þat á reist,
ef gørask þarfar þess." 
Gerðr kvað:

37.
"Heill ver þú nú heldr, sveinn!
ok tak við hrímkálki
fullum forns mjaðar;
þó hafða ek þat ætlat
at myndak aldregi
unna vaningja vel." 
Skírnir kvað:

38.
"Ørindi mín
vil ek ǫll vita,
áðr ek ríða heim heðan,
nær þú á þingi
munt inum þroska
nenna Njarðar syni." 
Gerðr kvað:

39.
"Barri heitir,
er vit bæði vitum,
lundr lognfara;
en ept nætr níu
þar mun Njarðar syni
Gerðr unna gamans." 
Þá reið Skírnir heim. 
Freyr stóð úti ok kvaddi hann ok spurði tíðinda: 

40.
"Segðu mér þat, Skírnir,
áðr þú verpir sǫðli af mar
ok þú stígir feti framarr,
hvat þú árnaðir
í jǫtunheima
þíns eða míns munar." 
Skírnir kvað:

41.
"Barri heitir,
er vit báðir vitum,
lundr lognfara;
en ept nætr níu
þar mun Njarðar syni
Gerðr unna gamans." 
Freyr kvað:

42.
"Lǫng er nótt,
langar ro tvær,
hvé um þreyjak þrjár?
opt mér mánaðr
minni þótti
en sjá hálf hýnótt." 
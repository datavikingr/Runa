1.
Vaki mær meyja!
Vaki mín vina,
Hyndla systir,
er í helli býr!
Nú er røkkr røkkra,
ríða vit skulum
til Valhallar
ok til vés heilags. 
2.
Biðjum Herjafǫðr
í hugum sitja,
hann geldr ok gefr
gull verðungu;
gaf hann Hermóði
hjalm ok brynju,
en Sigmundi
sverð at þiggja. 
3.
Gefr hann sigr sumum
en sumum aura,
mælsku mǫrgum
ok manvit firum;
byri gefr hann brǫgnum
en brag skáldum,
gefr hann mannsemi
mǫrgum rekki. 
4.
Þór mun hon blóta,
þess mun hon biðja
at hann æ við þik
einart láti;
þó er honum ótítt
við jǫtuns brúðir. 
5.
Nú taktu úlf þinn
einn af stalli,
lát hann renna
með runa mínum."
"Seinn er gǫltr þinn
goðveg troða,
vil ek mar minn
mætan hlœða. 
6.
Flá ertu, Freyja,
er þú freistar mín,
vísar þú augum
á oss þannig,
er þú hefir ver þinn
í valsinni,
Óttar unga
Innsteins bur." 
7.
"Dulin ertu, Hyndla,
draums ætlik þér,
er þú kveðr ver minn
í valsinni,
þar er gǫltr glóar,
Gullinbursti,
Hildisvíni,
er mér hagir gørðu
dvergar tveir,
Dáinn ok Nabbi. 
8.
Sennum vit ór sǫðlum,
sitja vit skulum
ok um jǫfra
ættir dœma,
gumna þeira
er frá goðum kvómu. 
9.
Þeir hafa veðjat
Vala málmi
Óttarr ungi
ok Angantýr;
skylt er at veita,
svá at skati inn ungi
fǫðurleifð hafi
eptir frændr sína. 
10.
Hǫrg hann mér gerði
hlaðinn steinum,
nú er grjót þat
at gleri orðit;
rauð hann í nýju
nauta blóði,
æ trúði Óttarr
á ásynjur. 
11.
Nú láttu forna
niðja talða
ok upp bornar
ættir manna:
Hvat ek Skjǫldunga,
hvat ek Skilfinga,
hvat er Ǫðlinga,
hvat er Ylfinga,
hvat er hǫlðborit,
hvat er hersborit,
mest manna val
und Miðgarði?" 
12.
"Þú ert, Óttarr,
borinn Innsteini,
en Innsteinn var
Álfi inum gamla,
Álfr var Úlfi,
Úlfr Sæfara
en Sæfari
Svan inum rauða. 
13.
Móður átti faðir þinn
menjum gǫfga,
hygg ek at hon héti
Hlédís gyðja;
Fróði var faðir þeirar,
en Frjǫt móðir,
ǫll þótti ætt sú
með yfirmǫnnum. 
14.
Áli var áðr
ǫflgastr manna,
Hálfdan fyrri
hæstr Skjǫldunga;
fræg váru fólkvíg
þau er framir gerðu,
hvarfla þóttu hans verk
með himins skautum. 
15.
Eflðisk hann við Eymund,
œztan manna,
en hann vá Sigtrygg
með svǫlum eggjum,
eiga gekk Álmveig,
œzta kvinna,
ólu þau ok áttu
átján sonu. 
16.
Þaðan eru Skjǫldungar,
þaðan Skilfingar,
þaðan Ǫðlingar,
þaðan Ynglingar,
þaðan hǫlðborit,
þaðan hersborit,
mest manna val
und Miðgarði.
Allt er þat ætt þín,
Óttarr heimski. 
17.
Var Hildigunnr,
hennar móðir,
Svávu barn
ok sækonungs;
allt er þat ætt þín,
Óttarr heimski.
Varðar at viti svá;
viltu enn lengra? 
18.
Dagr átti Þóru
drengja móður,
ólusk í ætt þar
œztir kappar:
Fraðmarr ok Gyrðr
ok Frekar báðir,
Ámr ok Jǫsurmarr,
Álfr inn gamli.
Varðar at viti svá;
Viltu enn lengra? 
19.
Ketill hét vinr þeira,
Klypps arfþegi,
var hann móðurfaðir
móður þinnar;
þar var Fróði
fyrr en Kári,
inn eldri var
Álfr um getinn. 
20.
Nanna var næst þar,
Nǫkkva dóttir,
var mǫgr hennar
mágr þíns fǫður;
fyrnð er sú mægð,
fram tel ek lengra;
kunna ek báða
Brodd ok Hǫrvi.
Allt er þat ætt þín,
Óttarr heimski. 
21.
Ísolfr ok Ásolfr
Ǫlmóðs synir
ok Skúrhildar
Skekkils dóttur;
skaltu til telja
skatna margra.
Allt er þat ætt þín,
Óttarr heimski. 
22.
Gunnarr bálkr,
Grímr arðskafi,
járnskjǫldr Þórir,
Úlfr gínandi. 
23.
Búi ok Brámi,
Barri ok Reifnir,
Tindr ok Tyrfingr
ok tveir Haddingjar.
Allt er þat ætt þín,
Óttarr heimski. 
24.
Áni, Ómi
óru bornir
Arngríms synir
ok Eyfuru,
brǫkun berserkja,
bǫl margs konar,
um lǫnd ok um lǫg
sem logi fœri.
Allt er þat ætt þín,
Óttarr heimski. 
25.
Kunna ek báða
Brodd ok Hǫrvi,
váru þeir í hirð
Hrólfs ins gamla,
allir bornir
frá Jǫrmunreki,
Sigurðar mági
hlýð þú sǫgu minni
fólkum grimms,
þess er Fáfni vá. 
26.
Sá var vísir
frá Vǫlsungi
ok Hjǫrdís
frá Hrauðungi,
en Eylimi
frá Ǫðlingum.
Allt er þat ætt þín,
Óttarr heimski. 
27.
Gunnarr ok Hǫgni,
Gjúka arfar,
ok it sama Guðrún,
systir þeira;
eigi var Guthormr
Gjúka ættar,
þó var hann bróðir
beggja þeira.
Allt er þat ætt þín,
Óttarr heimski. 
28.
Haraldr hilditǫnn
borinn Hrœreki
sløngvanbauga,
sonr var hann Auðar,
Auðr djúpauðga
Ívars dóttir,
en Ráðbarðr var
Randvés faðir;
þeir váru gumnar
goðum signaðir.
Allt er þat ætt þín,
Óttarr heimski. 
29.
Váru ellifu
æsir talðir,
Baldr er hné
við banaþúfu;
þess lézk Váli
verðr at hefna,
síns bróður
sló hann handbana.
Allt er þat ætt þín,
Óttar heimski. 
30.
Var Baldrs faðir
Burs arfþegi,
Freyr átti Gerði,
hon var Gymis dóttir,
jǫtna ættar,
ok Aurboðu;
þó var Þjazi
þeira frændi
skautgjarn jǫtun,
hans var Skaði dóttir. 
31.
Margt segjum þér
ok munum fleira,
vǫrumk at viti svá.
Viltu enn lengra? 
32.
Haki var Hveðnu
hóti beztr sona,
en Hveðnu var
Hjǫrvarðr faðir,
Heiðr ok Hrossþjófr
Hrímnis kindar. 
33.
Eru vǫlur allar
frá Viðólfi,
vitkar allir
frá Vilmeiði,
en seiðberendr
frá Suarthǫfða,
jǫtnar allir
frá Ymi komnir. 
34.
Margt segjum þér
ok munum fleira,
vǫrumk at viti svá.
Viltu enn lengra? 
35.
Var einn borinn
í árdaga
rammaukinn mjǫk
rǫgna kindar;
níu báru þann
naddgǫfgan mann
jǫtna meyjar
við jarðar þrǫm. 
36.
Margt segjum þér
ok munum fleira,
vǫrumk at viti svá.
Viltu enn lengra? 
37.
Hann Giálp um bar,
hann Greip um bar,
bar hann Eistla
ok Eyrgjafa,
hann bar Úlfrún
ok Angeyja,
Imðr ok Atla
ok Járnsaxa. 
38.
Sá var aukinn
jarðar megni,
svalkǫldum sæ
ok sonar dreyra. 
39.
Margt segjum þér
ok munum fleira,
vǫrumk at viti svá.
Viltu enn lengra? 
40.
Ól úlf Loki
við Angrboðu,
en Sleipni gat
við Svaðilfara;
eitt þótti skass
allra feiknast,
þat var bróður frá
Býleists komit. 
41.
Loki át hjarta
lindi brenndu,
fann hann hálfsviðinn
hugstein konu;
varð Loptr kviðugr
af konu illri,
þaðan er á foldu
flagð hvert komit. 
42.
Haf gengr hríðum
við himin sjálfan,
líðr lǫnd yfir
en lopt bilar;
þaðan koma snjóvar
ok snarir vindar;
þá er í ráði
at rǫgn um þrjóti. 
43.
Varð einn borinn
ǫllum meiri,
sá var aukinn
jarðar megni;
þann kveða stilli
stórauðgastan,
sif sifjaðan
sjǫtum gǫrvǫllum. 
44.
Þá kemr annarr
enn máttkari,
þó þori ek eigi
þann at nefna;
fáir sjá nú
fram um lengra
enn Óðinn man
úlfi mœta." 
45.
"Ber þú minnisǫl
mínum gelti,
svát hann ǫll muni
orð at tína,
þessa rœðu
á þriðja morgni,
þá er þeir Angantýr
ættir reikna." 
46.
"Snúðu braut heðan,
sofa lystir mik,
fær þú fátt af mér
fríðra kosta;
hleypr þú, Óðs vina,
úti á náttum,
sem með hǫfrum
Heiðrún fari. 
47.
Rannt at Óði
ey þreyjandi,
skutusk þér fleiri
und fyrirskyrtu;
hleypr þú, Óðs vina,
úti á náttum,
sem með hǫfrum
Heiðrún fari." 
48.
Ek slæ eldi
of íviðju,
svá at þú eigi kemsk
á braut heðan;
hleypr þú, Óðs vina,
úti á náttum,
sem með hǫfrum
Heiðrún fari." 
49.
Hyr sé ek brenna
en hauðr loga,
verða flestir
fjǫrlausn þola;
ber þú Óttari
bjór at hendi,
eitri blandinn mjǫk
illu heilli;
hleypr þú, Óðs vina,
úti á náttum,
sem með hǫfrum
Heiðrún fari." 
50.
"Orðheill þín skal
engu ráða,
þóttu, brúðr jǫtuns,
bǫlvi heitir;
hann skal drekka
dýrar veigar,
bið ek Óttari
ǫll goð duga." 
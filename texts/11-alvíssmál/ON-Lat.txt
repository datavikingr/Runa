1.
"Bekki breiða,
nú skal brúðr með mér
heim í sinni snúask;
hratat um mægi
mun hverjum þykkja;
heima skalat hvíld nema." 

2.
"Hvat er þat fira?
Hví ertu svá fǫlr um nasar?
Vartu í nótt með ná?
Þursa líki
þykki mér á þér vera;
ertattu til brúðar borinn." 

3.
"Alvíss ek heiti,
bý ek fyr jǫrð neðan,
á ek undir steini stað;
vagna vers
ek em á vit kominn;
bregði engi fǫstu heiti fira." 

4.
"Ek mun bregða
þvíat ek brúðar á
flest of ráð sem faðir.
Varka ek heima,
þá er þér heitit var,
at sá einn er gjǫfir með goðum." 

5.
"Hvat er þat rekka
er í ráðum telsk
fljóðs ins fagrglóa?
Fjarrafleina
þik munu fáir kunna;
hverr hefir þik baugum borit?" 

6.
"Vingþórr ek heiti,
ek hefi víða ratat,
sonr em ek Síðgrana;
at ósátt minni
skalattu þat it unga man hafa
ok þat gjaforð geta." 

7.
"Sáttir þínar
er ek vil snemma hafa
ok þat gjaforð geta;
eiga vilja,
heldr en án vera,
þat it mjallhvíta man." 

8.
"Meyjar ástum
muna þér verða,
vísi gestr, of varit,
ef þú ór heimi kannt
hverjum at segja
allt þat er ek vil vita. 

9.
Segðu mér þat, Alvíss,
ǫll of røk fira
vǫrumk, dvergr, at vitir
hvé sú jǫrð heitir
er liggr fyr alda sonum
heimi hverjum í." 

10.
"Jǫrð heitir með mǫnnum
en með ásum fold,
kalla vega vanir,
ígrœn jǫtnar,
álfar gróandi,
kalla aur uppregin." 

11.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá himinn heitir
er á kenndi
heimi hverjum í." 

12.
"Himinn heitir með mǫnnum
en hlýrnir með goðum,
kalla vindófni vanir,
uppheim jǫtnar,
álfar fagraræfr,
dvergar drjúpan sal." 

13.
"Segðu mér þat, Avlíss,
ǫll of røk fira
vǫrumk, dvergr, at vitir
hversu máni heitir
sá er menn sjá,
heimi hverjum í." 

14.
"Máni heitir með mǫnnum
en mýlinn með goðum,
kalla hverfanda hvél helju í,
skyndi jǫtnar,
en skin dvergar,
kalla álfar ártala." 

15.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sú sól heitir
er sjá alda synir
heimi hverjum í." 

16.
"Sól heitir með mǫnnum
en sunna með goðum,
kalla dvergar Dvalins leika,
eygló jǫtnar,
álfar fagrahvél,
alskír ása synir." 

17.
"Segðu mér þat, Alvíss,
ǫll of røk fira
vǫrumk, dvergr, at vitir
hvé þau ský heita
er skúrum blandask
heimi hverjum í." 

18.
"Ský heita með mǫnnum
en skúrván með goðum,
kalla vindflot vanir,
úrván jǫtnar,
álfar veðrmegin,
kalla í helju hjálm huliðs." 

19.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá vindr heitir
er víðast ferr
heimi hverjum í." 

20.
"Vindr heitir með mǫnnum
en váfuðr með goðum,
kalla gneggjuð ginnregin,
œpi jǫtnar,
álfar dynfara,
kalla í helju hviðuð." 

21.
"Segðu mér þat, Alvíss,
ǫll of røk fira
vǫrumk, dvergr, at vitir
hvé þat logn heitir
er liggja skal
heimi hverjum í." 

22.
"Logn heitir með mǫnnum
en lœgi með goðum,
kalla vindlot vanir,
ofhlý jǫtnar,
álfar dagsefa,
kalla dvergar dags veru." 

23.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá marr heitir
er menn róa
heimi hverjum í." 

24.
"Sær heitir með mǫnnum
en sílægja með goðum,
kalla vág vanir,
álheim jǫtnar,
álfar lagastaf,
kalla dvergar djúpan mar." 

25.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá eldr heitir
er brennr fyr alda sonum
heimi hverjum í." 

26.
"Eldr heitir með mǫnnum
en með ásum funi,
kalla vág vanir,
frekan jǫtnar
en forbrenni dvergar,
kalla í helju hrǫðuð." 

27.
"Segðu mér þat, Alvíss,
ǫll of røk fira
vǫrumk, dvergr, at vitir
hvé sá viðr heitir
er vex fyr alda sonum
heimi hverjum í." 

28.
"Viðr heitir með mǫnnum
en vallar fax með goðum,
kalla hlíðþang halir,
eldi jǫtnar
álfar fagrlima,
kalla vǫnd vanir." 

29.
"Segðu mér þat, Alvíss,
ǫll of røk fira
vǫrumk, dvergr,at vitir
hvé sú nótt heitir
in Nǫrvi kennda
heimi hverjum í." 

30.
"Nótt heitir með mǫnnum
en njól með goðum,
kalla grímu ginnregin,
óljós jǫtnar,
álfar svefngaman,
kalla dvergar draumnjǫrun." 

31.
"Segðu mér þat, Alvíss,
ǫll of røk fira
vǫrumk, dvergr, at vitir
hvé þat sáð heitir
er sá alda synir
heimi hverjum í." 

32.
"Bygg heitir með mǫnnum
en barr með goðum,
kalla vǫxt vanir,
æti jǫtnar,
álfar lagastaf,
kalla í helju hnipinn." 

33.
"Segðu mér þat, Alvíss,
ǫll of røk fira
vǫrumk, dvergr, at vitir
hvé þat ǫl heitir
er drekka alda synir
heimi hverjum í." 

34.
"Ǫl heitir með mǫnnum
en með ásum bjórr,
kalla veig vanir,
hreinalǫg jǫtnar,
en í helju mjǫð,
kalla sumbl Suttungs synir." 

35.
"Í einu brjósti
ek sák aldregi
fleiri forna stafi.
Miklum tálum
ek kveð tældan þik:
Uppi ertu, dvergr, of dagaðr,
nú skínn sól í sali!" 